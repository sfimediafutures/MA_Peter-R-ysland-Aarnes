
﻿
Dato: 03.04.2017
President: Marit Nybakk
Innhold

President: Marit Nybakk
Presidenten: Representantene
Jørund Rytman,
Fredric Holen Bjørdal,
Eirik Sivertsen,
Anne Tingelstad Wøien og Eirin Sund, som
har vært permittert, har igjen tatt sete.
Følgende innkalte vararepresentanter
tar nå sete:
For
Hordaland fylke: Eigil Knutsen
For
Møre og Romsdal fylke: Steinar Reiten
For
Nordland fylke: Tor Arne Bell Ljunggren og Anette Kristine Davidsen
For
Rogaland fylke: Øystein Langholm Hansen
For
Vestfold fylke: Steinar Gullvåg
For
Østfold fylke: Håvard Jensen og
Shakeel Ur Rehman
Fra Arbeiderpartiets stortingsgruppe
foreligger søknad om at den innvilgede permisjon for representanten
Jorodd Asphjell i
tiden fra og med 30. mars til og med 4. april forlenges til å gjelde
til og med 6. april.
Denne søknad foreslås behandlet straks
og innvilges. – Det anses vedtatt.
Vararepresentanten, Ferhat Güven, foreslås
fortsatt å møte i permisjonstiden. – Det anses også vedtatt.
Fra Arbeiderpartiets stortingsgruppe
foreligger meddelelse om at de innvilgede permisjoner for henholdsvis
representanten Knut Storberget i
dagene 3. og 4. april og for representanten Eirik Sivertsen i dagene 5. og 6. april
er trukket tilbake. – Denne meddelelse tas til etterretning.
Det foreligger to permisjonssøknader:
fra
Arbeiderpartiets stortingsgruppe om sykepermisjon for representanten
Anna Ljunggren fra
og med 3. april og inntil videre
fra
Senterpartiets stortingsgruppe om permisjon for representanten Per
Olaf Lundteigen i
dagene 3. og 4. april for å delta i møter i Nordisk råd i Stockholm
Disse søknadene foreslås behandlet
straks og innvilget. – Det anses vedtatt.
Fra første vararepresentant for Buskerud
fylke, Gerd Eli Berge,
foreligger søknad om fritak for å møte i Stortinget under representanten
Per Olaf Lundteigens permisjon, på grunn av sykdom.
Fra første vararepresentant for Nordland
fylke, Tone-Helen Toften,
foreligger søknad om fritak for å møte i Stortinget under representanten
Anna Ljunggrens permisjon, av velferdsgrunner.
Etter forslag
fra presidenten ble enstemmig besluttet:
Søknadene
behandles straks og innvilges.
Følgende
vararepresentanter innkalles for å møte i permisjonstiden:
For
Buskerud fylke: Anders Braaten
For
Nordland fylke: Hugo Bjørnstad og
Tor Arne Bell Ljunggren
Presidenten: Anders
Braaten og Hugo Bjørnstad er til stede og vil ta sete.
Statsråd Ketil
Solvik-Olsen overbrakte 9 kgl. proposisjoner (se under Referat).
Presidenten: Før
sakene på dagens kart tas opp til behandling, vil presidenten opplyse
om at på grunn av sykdomsforfall blir sak nr. 7 på dagens kart utsatt.
Det kan også få konsekvenser for tidspunktet for når dagens møte slutter.
Det er altså interpellasjonen fra representanten Kjersti Toppe til
kunnskapsministeren som blir utsatt.
Videre vil presidenten opplyse om
at møtet trolig fortsetter utover kl. 16.
Innstilling
fra transport- og kommunikasjonskomiteen om Lov om taubaner (taubaneloven) (Innst. 210 L (2016–2017),
jf. Prop. 162 L (2015–2016))
Presidenten: Etter
ønske fra transport- og kommunikasjonskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til inntil
seks replikker med svar etter innlegg fra medlem av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Sverre Myrli (A) [12:06:20] (ordfører for saken): Vi skriver
april, og da kommer tradisjonelt de store, tunge og politisk viktige
sakene til behandling i Stortinget. Derfor er det nå en stor glede
at Stortinget endelig skal få behandle endringer i taubaneloven
og tivoliloven! Det er på tide – jeg går ut fra at det er mange
her som har fått en rekke henvendelser om disse sakene. Jeg husker
jo fra forrige valgkamp alle som kom bort på stand, eller som på folkemøter
tok opp spørsmål omkring taubaneloven og tivoliloven. Så det er
på tide at vi nå foretar påkrevde endringer i taubaneloven og tivoliloven.
Fra spøk – jeg får understreke det,
på grunn av referatføringen – til alvor. Noen korte kommentarer
til endringene i taubaneloven: Komiteen avga innstilling den 14. mars.
Etter avgivelsen er det lest korrektur på lovteksten, og det er
oppdaget to feil, som jeg vil gjøre Stortinget oppmerksom på. I
tilrådingen § 28 er lovnummeret vedrørende oreigningsloven falt
ut. Videre er det feil målform i teksten. Korrekt tekst skal være
som følger:
«Ved ekspropriasjon av nødvendig
grunn og rettigheter for anleggelse av taubane gjelder reglene i
lov 23. oktober 1959 nr. 3 om oreigning av fast eigedom og lov 6.
april 1984 nr. 17 om vederlag ved oreigning av fast eigedom.»
Så er det presisert.
Kort noen kommentarer fra min side:
Grunnen til at regjeringen har lagt fram lovendringene, er, som
de skriver, at det er behov for å oppdatere dagens lovverk for taubaner og
kabelbaner, og at en med den nye loven vil få et felles lovverk
for alle typer taubaner og kabelbaner.
Komiteen har ingen motforestillinger
mot det og er enig i regjeringens målsetting om å styrke sikkerheten
på norske taubaner og at en med lovendringene legger til rette for det,
og at en også rydder opp noe i dagens lovverk.
Et spørsmål som komiteen har berørt,
gjelder tilsynsmyndighet etter loven, og om tilsynsmyndighet også
kan delegeres til privat organisasjon eller privat institusjon. Det
er berørt i komitéinnstillingen, og komiteen har delt seg i det
spørsmålet. Et stort mindretall i komiteen, Arbeiderpartiet, Kristelig
Folkeparti og Venstre, mener det ikke er behov for en generell hjemmel
for at tilsynsmyndigheten kan delegeres til private. Den er i dag
delegert til Statens jernbanetilsyn. Så vidt jeg vet, var den tilsynsmyndigheten
tidligere delegert til Det Norske Veritas, og sånn sett var det
behov for å ha en hjemmel til å delegere den til private. Men når
vi er i den situasjonen at vi har en offentlig tilsynsmyndighet
som i dag står for det, mener altså mindretallet – et stort mindretall
– at det ikke er nødvendig å ha en generell fullmakt til at private
kan gjøre det, og at det hadde vært mer naturlig en gang i framtida,
hvis det skulle bli aktuelt, da å endre loven, for eventuelt da
å kunne delegere det til private.
Men det er nå ikke akkurat verdens
største sak, og det er vel i grunnen det eneste spørsmålet som komiteen
har problematisert, og som det er noe uenighet om i komiteen. Det
vil si, det er ikke det eneste spørsmålet komiteen har gått inn
på, for som Stortinget vil se, og som samferdselsministeren også
vil se, fremmer et enstemmig storting et forslag om at en ved utarbeidelse
av forskriftene til loven skal ta hensyn til at det er store forskjeller
i taubaneanlegg. Noen er svært små og frakter svært få passasjerer,
mens noen er veldig store og frakter mange passasjerer, og da bør
det tas hensyn til det også i forskriftsutformingen.
Nils Aage Jegstad (H) [12:11:37]: Selv om saken er liten,
har vi altså greid å lage en dissens, og selv om mindretallet er
stort, er det tross alt et flertall. Høyre, Fremskrittspartiet og
Senterpartiet utgjør det flertallet i komiteen, og det det handler
om, er tilsynsmyndigheten. Flertallet sier:
«Flertallet ser det som riktig at
man ved lovendringer som denne dreier tilsynet slik at man oppnår større
fokus på sikkerhetsstyringssystem og mindre fokus på detaljkontroll.
Det kan synes fornuftig å legge til rette for at også andre aktører
kan godkjennes for tilsyn, slik regjeringen her foreslår. Flertallet
ser at det finnes en rekke installasjoner som kommer inn under definisjonen
taubane. I den forbindelse vil det være hensiktsmessig at tilsynet
legges til aktører som allerede opererer eller har mulighet for
å operere i de ulike markedene. Flertallet vil påpeke at det også
her, som i samfunnet for øvrig, foregår rask teknologisk utvikling,
og ber regjeringen følge denne med sikte på å sikre at lovverket
er tilpasset de mulighetene som finnes.
Flertallet viser til statsrådens
svarbrev datert 18. januar 2017 og 24. januar 2017, hvor anledningen
til delegasjon av tilsynsmyndighet er redegjort for. Flertallet legger
til grunn at departementets tilsynsmyndighet kan delegeres til offentlig
eller privat organisasjon.»
Når det gjelder taubane, er det
klart at det finnes, ikke minst innen landbruket, en del innretninger
som går under samme betegnelse. Der er det allerede et miljø for
å kunne godkjenne slike installasjoner, og vi mener at det er fornuftig
å få spredd den myndigheten litt utover landet.
Hans Fredrik Grøvan (KrF) [12:13:31]: Jeg skal vel innrømme
at selv om det ikke var denne saken som skapte det største engasjementet,
heller ikke i mitt fylke, ved siste valgkamp, er vi likevel glad
for at vi nå får en oppdatert lov og et felles lovverk for alle
typer taubaner og kabelbaner.
Det skal være høy sikkerhet på norske
taubaner – det er det i dag – og med denne lovgivningen styrkes
sikkerheten ytterligere. Det er bl.a. viktig at de samme bestemmelsene som
i dag finnes i jernbaneloven om ruspåvirkning, pliktavhold og testing,
nå også innføres i taubaneloven.
I forhold til dagens jernbanelov
§ 3a, som også gjelder for kabelbaner, er overskriften endret slik
at det framgår at den gjelder alle former for rus og ikke kun for
alkoholpåvirkning. Det tror vi er fornuftig. Jeg vil også henlede
oppmerksomheten mot § 22 om pliktavhold, hvor bestemmelsens første
ledd innfører et forbud for personell med oppgaver som kan påvirke
sikkerheten på taubanen, mot å bruke alkohol eller annet berusende
eller bedøvende middel i tjenestetiden. Bestemmelsen må anses som
en videreføring av dagens bestemmelse i jernbaneloven § 3b første ledd
for kabelbaner, men som ny for andre taubaner. Bestemmelsen vil
omfatte alt personell som har oppgaver som kan påvirke sikkerheten
på taubanen. Det omfatter også personell som til daglig ikke har
sikkerhetsmessige oppgaver, men som inngår i virksomhetens beredskap.
Bestemmelsens andre ledd presiserer at tjenestetiden omfatter tidsrommet
fra den tid da personell i henhold til sine tjenesteplikter påbegynner
sitt arbeid, og til det avsluttes. Forbudet gjelder også i et tidsrom
av åtte timer før tjenestetiden begynner. Dette er etter vår oppfatning
gode presiseringer.
Det er en uenighet i komiteen knyttet
til tilsynsmyndighet. Flertallet åpner opp for at departementets
tilsynsmyndighet kan delegeres til også en privat organisasjon.
En begrunnelse fra Høyre, Fremskrittspartiet og Senterpartiet for
å åpne opp for at private kan utføre tilsyn, er at tilsynet bør
kunne legges til aktører som allerede opererer eller har mulighet
for å operere i de ulike markedene. I dag er det Statens jernbanetilsyn
som er delegert denne oppgaven. Fra Kristelig Folkepartis side ser
vi ingen tungtveiende argumenter for å endre på dette, og vi mener
sikkerheten ivaretas best ved at det fortsatt er Statens jernbanetilsyn
som ivaretar denne oppgaven. Vi ser derfor ikke behovet for å ha
en generell lovhjemmel for at tilsynsoppgaven kan delegeres til
private.
Det er også slik at dette reiser
flere prinsipielle spørsmål dersom tilsyn skal foretas av private,
og spesielt på et område der det i dag ivaretas av et offentlig
tilsyn. Så må vi eventuelt komme tilbake til saken dersom Statens
jernbanetilsyn en gang i framtiden ikke skal ha denne oppgaven,
men da vil det mest ryddige være at det gjøres ved en eventuell
lovendring senere.
Utover dette støtter vi saken og
viser ellers til saksordførerens gode gjennomgang.
Statsråd Ketil Solvik-Olsen [12:17:01]: Mange har allerede
vært inne på at det gjerne ikke er denne saken som har opptatt folk
i valgkamp og når de møter politikere, men det er samtidig en sak
som understreker at det er viktig at vi skal ivareta tryggheten
på de installasjonene vi har i landet. Ofte er det trafikksikkerhet
på veiene som får mest oppmerksomhet, fordi ulykkesfrekvensen er
høy og rammer så mange. Da en begynte å arbeide med å få dette lovverket
på plass første gang, var det også med bakgrunn i at det skjedde
mange ulykker i 1974, da seks mennesker ble drept i ulike hendelser.
En har over tid modnet, fått erfaringer
og sett på hvordan en kan gjøre dette enklere og bedre. Noe av den
jobben vi skal gjøre, er å sørge for at de lover og regler vi har
for å styre landet vårt, også er så enkle som mulig, sånn at de aktørene
som driver i bransjen, ikke opplever mer plunder og heft eller unødvendige
kostnader som ikke gir noen nytte, men bare ulemper for dem som
driver. Det har vært noe av målsettingen med den gjennomgangen vi
nå har hatt. Da Veritas i 2010/2011 sa at de ikke lenger ønsket
å drive tilsyn på vegne av myndighetene, ble de løst fra oppgaven. Statens
jernbanetilsyn overtok det. Men vi ser altså at det har vært veldig
mange ulike forskrifter som har regulert dette. Nå får vi samlet
alt på ett sted. Vi gjør forenklinger, men samtidig mener jeg vi
ivaretar sikkerhetsnivået på minst dagens nivå, og det er viktig.
En sørger for at en også driver
tilsyn på en litt annen måte. En skal ha mer risikobasert tilsyn.
Alle aktørene i bransjen vil fortsatt være underlagt tilsyn, selv
om det ikke betyr at de nødvendigvis får besøk hvert år, fordi en
her skal gjøre vurderinger av hvor er risikoen størst, og så bruker
en energien sin der. Det kan hende det blir tilsyn som blir stedsbasert,
men det kan også hende at det mer handler om å gå gjennom papirer
og sjekke at alt det formelle er i orden. Det er opp til tilsynsmyndighetene
hvordan de vil legge opp dette.
Gode tilsyn er myndighetenes verktøy
for å kikke aktørene i kortene, men ansvaret ligger fortsatt hos
aktørene. Det er ikke sånn at hvis en ikke har hatt tilsyn et år,
så er en også fri for ansvar – tvert imot. Alle aktører som driver med
denne type tjenester, må sørge for at de er seg sitt ansvar bevisst,
og så skal tilsynet være den lille ekstra forsikringen som storsamfunnet
har for at aktørene faktisk er seg sitt ansvar bevisst og følger
loven.
Jeg er også veldig godt fornøyd
med at vi klarer å rydde opp og forenkle regelverket på mange områder.
Det gjør det enklere for aktørene å forholde seg til dette. Vi har
selv besøkt noen av dem, og vi har opplevd at alle synes dette var
kjærkomment. Jeg opplever også at den enigheten som er i denne salen,
viser at det som skjer, oppleves som et gode og ikke som et kontroversielt
og vanskelig tema. Det er som sagt det vi også har opplevd med næringen.
Jeg takker komiteen og Stortinget
for en god behandling, og så skal vi sørge for at dette blir satt
i verk så fort som mulig.
Presidenten: De
talere som heretter får ordet, har en taletid på inntil 3 minutter.
Sverre Myrli (A) [12:20:46]: Jeg tror kanskje jeg har kommet
i skade for å si at vi skal foreta endringer i taubaneloven. Hvis
jeg som saksordfører har vært upresis overfor Stortinget, vil jeg
presisere at det er snakk om å vedta en ny lov om taubaner. Ikke
at det spiller noen rolle, men rett skal være rett. Det er altså
snakk om en ny lov om taubaner, noe som også framkommer av komiteens
innstilling.
Presidenten: Flere
har ikke bedt om ordet til sak nr. 1.
Innstilling
fra transport- og kommunikasjonskomiteen om Lov om fornøyelsesinnretninger
(tivoliloven) (Innst. 222
L (2016–2017), jf. Prop. 163 L (2015–2016))
Presidenten: Etter
ønske fra transport- og kommunikasjonskomiteen vil presidenten foreslå
at taletiden blir begrenset til 5 minutter til hvert parti og 5 minutter
til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til seks
replikker med svar etter innlegg fra medlemmer at regjeringen, og
at de som måtte tegne seg på talerlisten utover den fordelte taletid, får
en taletid på inntil 3 minutter.
– Det anses vedtatt.
Sverre Myrli (A) [12:22:05] (ordfører for saken): Som presidenten
skjønner, har undertegnede ansvaret for de store sakene i Stortingets
vårsesjon.
Nå er det snakk om ny tivolilov.
La meg innledningsvis presisere noe av det samme som i forrige sak
– oppryddinger. Komiteen slutter seg til regjeringens forslag om
å vedta en ny tivolilov, eller, som det heter, lov om fornøyelsesinnretninger.
Jeg vil starte med å lese hva definisjonen
på en fornøyelsesinnretning er. Det er en innretning hvor publikum «bringes
i bevegelse eller situasjoner hvor de helt eller delvis ikke har
kontroll over egen bevegelse».
Jeg har registrert at onde tunger
har hevdet at deler av Stortingets virksomhet burde vært omfattet
av tivoliloven. Noen har påstått at deler av det vi holder på med
i dette huset, medfører at enkelte ikke har kontroll over egen bevegelse.
Jeg har også sett at det har vært vist til siste års budsjettbehandlinger
i så måte. Om det hadde vært en god idé, får andre vurdere, men
vi er ennå ikke der at Stortinget defineres som en fornøyelsesinnretning.
Et par saker må kommenteres. Først
tilbake til diskusjonen vi hadde i forrige sak om tilsynsmyndighet.
Jeg trenger ikke å gjenta argumentasjonen som jeg framførte på vegne
av mindretallet i forrige sak, men vil presisere at det som var
mindretall i forrige sak, er flertall i denne saken fordi Senterpartiet
her er enig med Arbeiderpartiet, Kristelig Folkeparti og Venstre.
Da er det nå ikke flertall i Stortinget for at tilsynsmyndigheten
etter tivoliloven kan delegeres til private. Vi er i den situasjon
at det ikke er tatt inn noen lovbestemmelse i tivoliloven om det.
I taubaneloven er det tatt inn en eksplisitt bestemmelse om at tilsynet
kan delegeres til private – men ikke i tivoliloven. Man kan kanskje
si at det er noe uheldig, og det har vel i grunnen Samferdselsdepartementet
i brevs form også sagt til Stortinget. Jeg skjønner at to forskjellige
departementer har utarbeidet grunnlaget til de to lovene. Vi er
da i den litt uheldige situasjon at det ikke i noen paragraf i tivoliloven
står at tilsynet kan delegeres til private, men det er en forståelse
av loven og en videreføring av gjeldende rett. Jeg vil da igjen
presisere at lovgiver viderefører ikke den retten ved at stortingsflertallet
nå sier hvordan loven skal forstås, og at en ikke ønsker å videreføre
tilsynsmyndigheten til private.
Det andre spørsmålet jeg vil ta
opp, er en henvendelse som transportkomiteen fikk underveis i behandlingen
fra Norsk Cirkus- og Tivolieierforening, NCTF, angående problemer
med å få tegnet nødvendige forsikringer for tivolier. Jeg vil lese
hva samferdselsministeren skrev i brev til komiteen om saken:
«I lys av informasjonen fra NCTF,
som tidligere ikke synes å ha blitt tilstrekkelig vektlagt, og komiteens spørsmål,
kan komiteen i lovforslaget vurdere muligheten til å kunne gi unntak
fra kravet til sikkerhetsstillelse. Dersom komiteen finner grunn
til å vurdere en slik unntaksbestemmelse, kan dette konkret gjøres
med følgende tillegg i ny tivolilov § 4 annet ledd c) tekniske og driftsmessige
krav, inkludert krav til bemanning, redningsberedskap, sikkerhetsstyringssystem
og erstatnings- og forsikringsplikt samt unntak for krav til sikkerhetsstillelse.»
Det er de siste ordene jeg leste
– «samt unntak for krav til sikkerhetsstillelse» – som er endringen.
Stortinget endrer litt på lovforslaget fra regjeringen, og det er
det full enighet om. Det er en samlet komité som fremmer innstillingen
på alle punkter. Og dermed, hvis det var noen som helst usikkerhet,
kan vi slå fast at det blir tivolidrift også kommende sesong.
Nils Aage Jegstad (H) [12:27:25]: Jeg skal ikke gjenta argumentasjonen
fra forrige sak om tilsynsmyndigheten. Selv om vi nå er i mindretall
i denne saken, mener vi fortsatt at noen av de samme argumentene
også godt kan brukes her.
Det som jeg synes var viktig – og
jeg vil takke saksordføreren for veldig godt arbeid med denne saken
– er at det at det dukket opp en slik usikkerhet knyttet til forsikring, egentlig
er en ganske alvorlig sak. Det viser seg at de som har drevet med
denne virksomheten – vi snakker ikke om sånne som Tusenfryd og de
store, de har sin forsikring, og de kommer til å fortsette å være
godt forsikret – alle de små som reiser rundt, dem vi møter på ulike
typer markeder, ikke fikk forsikring, og den forsikringen de trodde
de hadde, var heller ikke gyldig. Så det har vært en viktig oppgave
å få ryddet opp i det.
Nå legges det til rette for en unntaksbestemmelse
som gjør at hvis alt er i orden, skal man kanskje kunne slippe forsikringen.
Men jeg vil gjerne understreke betydningen av det objektive ansvaret
som enhver aktør som driver virksomhet av denne typen, har, og det
er ikke sånn at det aldri skjer noe med disse innretningene. Faktisk
skjer det noen skader av til dels alvorlig art, og det er viktig
at den som blir utsatt for dette, også har en garanti for at man
får en erstatning hvis det er nødvendig – og tilstrekkelig erstatning
– i de ulike tilfellene.
For meg og for Høyre har det vært
veldig viktig å påpeke at selv om man nå gir en unntaksbestemmelse
– og det er vi helt enig i, det skal bli tivoli rundt omkring i
parkene i Norge også dette året – må man sikre at den som setter seg
opp i disse innretningene, har en garanti både for at det er i orden,
og også en garanti for erstatning hvis noe skulle skje.
Statsråd Ketil Solvik-Olsen [12:29:33]: Fra min barndom husker
jeg godt da tivoliet kom til jærdagene på Bryne. Som liten gutt
var det stort å få lov til å oppleve det som i dag oppleves som
små karuseller, men som da var en unik hendelse i en liten gutts
liv. Det å legge til rette for at vi fortsatt skal kunne ha omreisende
tivoli, er viktig for samfunnet vårt. Det er noen av de små gledene
i livet.
Samtidig er det viktig at det skal
føles trygt. Foreldrene skal kunne våge at barna – eller ungdommene,
for den saks skyld – skal kunne sette seg opp i, og at det er god
kvalitet på utstyret som brukes. Det å sørge for at vi har et tilsyn som
gjør jobben sin, som vurderer risiko, som er til stede, og som har
tilstrekkelig med sanksjonsmuligheter, men som også er av en hensiktsmessig
størrelse, er alt det vi prøver å få til. Det å forenkle regelverket
er også en del av regjeringens politikk. Nå får vi i denne saken
fire forskrifter som blir til én. Det er enklere å forholde seg
til for de aktørene det gjelder, og for tilsynet er det egentlig
bedre tilrettelagte fullmakter i jobben de skal gjøre. Det mener jeg
er viktig.
Det har blitt tatt opp noen tema
i denne debatten. Vi formulerte denne teksten som komiteen ønsket,
det er blitt lagt inn, og vi tar det selvsagt med oss videre i vårt
arbeid. Vi har merket oss at komitéflertallet mener at lovforslaget ikke
åpner for å delegere tilsynsmyndighet til private.
Så gjaldt det den utfordringen som
var – spesielt litt tidligere i år – om usikkerheten rundt forsikringsordningene, og
vi merker oss at komiteen forutsetter at departementet finner løsninger
på dette, slik at årets driftssesong ikke blir vanskeliggjort. Hadde
vi stoppet tivoliene fra å gå på veiene, tipper jeg det hadde blitt
sirkus i Stortinget i stedet. Det skal vi unngå at det blir. Vi
har hatt møte med Statens jernbanetilsyn, Norsk Cirkus og Tivolieierforening
og Finans Norge for å finne løsninger. Etter mitt brev til komiteen,
datert 24. januar i år, har jeg blitt orientert om at enkelte norske
omreisende tivoli har fått tegnet forsikring for objektivt ansvar
i norske forsikringsselskap, og at dialogen fortsetter for å sikre
sånne forsikringer fra flere tilbydere og til flere aktører. Det
tilsier at dette problemet er løst. Det er jeg veldig glad for,
og jeg vil da også rette en takk til alle aktørene som har vært
involvert, for å finne enighet i et spørsmål der en i utgangspunktet
sto lite grann fra hverandre.
Med det vil jeg si at jeg takker
Stortinget og komiteen for konstruktiv og god behandling av denne
saken. Med de vedtak Stortinget står foran, vil vi kunne jobbe videre
i departementet for at endringene trer i kraft.
Presidenten: Flere
har ikke bedt om ordet til sak nr. 2.
Innstilling
frå transport- og kommunikasjonskomiteen om Endringar i yrkestransportlova
(gebyr for løyveeksamen og utferding av kompetansebevis) (Innst. 212 L (2016–2017),
jf. Prop. 50 L (2016–2017))
Presidenten: Ingen
har bedt om ordet.
Innstilling
fra transport- og kommunikasjonskomiteen om Utbygging og finansiering
av E16 på strekningen Bjørum–Skaret i Akershus og Buskerud (Innst. 215 S (2016–2017),
jf. Prop. 46 S (2016–2017))
Presidenten: Etter
ønske fra transport- og kommunikasjonskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til inntil
seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte taletid,
får en taletid på inntil 3 minutter.
– Det anses vedtatt.
Sverre Myrli (A) [12:34:13] (ordfører for saken): Om vi ikke
har fått mange henvendelser i de tre forrige sakene som vi har hatt
til behandling i dag, har vi i alle fall fått mange henvendelser
om denne saken. Dette er en sak som engasjerer veldig mange. Vegforbindelsen
mellom Sandvika og Hønefoss, og framtidig jernbaneforbindelse mellom
Oslo, Sandvika og Hønefoss, er spørsmål som engasjerer mange, og
som ikke minst – i denne sal – har avstedkommet mange lange diskusjoner
opp gjennom årene.
Nå kommer vi i gang med en viktig
del av den viktige vegstrekningen mellom Sandvika og Hønefoss. Det
vel i grunn ingen stor uenighet om den konkrete saken som vi nå
har til behandling, parsellen mellom Bjørum og Skaret. Det viktige
er å komme videre, slik at vi får ny veg og jernbane hele vegen
til Hønefoss.
Det er kanskje litt forvirrende
for dem som leser komitéinnstillingen, om når Nasjonal transportplan
for inneværende periode la opp til oppstart av strekningen Bjørum–Skaret.
Slik jeg forstår situasjonen, og det er for så vidt også omtalt
i proposisjonen, var det slik at i stortingsmeldingen om Nasjonal
transportplan, som var til behandling for fire år siden, så var
det lagt opp til oppstart i andre planperiode, altså fra 2018, mens
ved stortingsbehandlingen strammet Stortinget opp byggestart. I
alle fall var Stortinget svært utålmodig og ønsket, hvis det var
mulig, å kunne få tidligere byggestart for prosjektet. Høyre, Fremskrittspartiet
og Kristelig Folkeparti sa f.eks. i komitéinnstillingen at en foreslår
at man starter utbyggingen av strekningen i første planperiode,
altså 2014–2017. Et stort flertall, bestående av Arbeiderpartiet,
Høyre, SV, Senterpartiet og Kristelig Folkeparti, viste til at med
den finansieringen som ligger i planen, er det mulig å starte prosjektet i
første fireårsperiode, og at dette forutsetter at man starter utbyggingen
med bompengefinansiering.
Der er vi ikke. Nå blir det anleggsstart
i 2018 og trafikkåpning i 2022, og det tidsskjemaet må holdes. Nå
må vi ikke ha noen flere utsettelser. Det er fire år siden reguleringsplanen
ble vedtatt, og at det har tatt fire år å få proposisjonen fram
til Stortinget, stiller jeg meg litt undrende til. Vi må i alle
fall følge den reviderte tidsplanen, med anleggsstart i 2018.
Vegen mellom Bjørum og Skaret blir
ny firefelts veg med fartsgrense 100 km/t. Bompenger vil utgjøre
47 pst. av finansieringen og statlige midler 53 pst. La oss komme i
gang med dette, og la oss gå videre mot Sundvollen og Hønefoss.
I proposisjonen som vi i dag har
til behandling, skriver regjeringen:
«Regjeringen legger opp til en kraftig
forsering av byggingen av ny E16 fra Skaret til Hønefoss og ny Ringeriksbane.»
Det hørtes jo veldig bra ut, og
derfor står det i komitéinnstillingen at flertallet er enig i dette
og forutsetter at det følges opp i Nasjonal transportplan 2018–2029.
Men av de dusinvis av lekkasjer som vi nå har fått fra Nasjonal transportplan,
er det jo ikke det som tilfellet. Det er ingen kraftig forsering
av E16 og Ringeriksbanen. Det er ganske håpløst for Stortinget å
diskutere dette når vi ennå ikke har sett dokumentet, men det er
jo nok av folk til stede i salen her i dag som har vært med på utallige
presseoppslag og utallige lekkasjer fra transportplanen, så de kan
jo nå få klargjort én gang for alle: Hva blir den kraftige forseringen av
E16 fra Skaret til Hønefoss og ny Ringeriksbane? Det er helt vesentlig
å få klarhet i det for å få forståelsen av videre utbygging av den
svært viktige korridoren mellom Oslo, Sandvika og Hønefoss.
Helt til slutt: Å bygge ut E16 mellom
Sandvika og Hønefoss er viktig, uansett hva som måtte bli den nordre
hovedvegforbindelsen mellom Østlandet og Vestlandet. Den er like
viktig for alle tre.
Nils Aage Jegstad (H) [12:39:41]: Dette er en sak som har
versert lenge – nei, den har ikke versert lenge, men veien er bygd
ut i flere etapper. Som veldig mange andre prosjekter i tidligere
tider, er også denne bygd ut i flere etapper.
Når en går fra Bjørum til Skaret,
er man jo på en måte ute av Oslopakke 3. Den første delen av E16
fram til Bjørum er finansiert via Oslopakke 3-midler og gjennom bompenger
som tas inn der. Nå er det Bjørum–Skaret som bygges. Det er riktig
at det i Stortinget ble fattet et vedtak, men det er tydelig at
Statens vegvesen ikke fanget opp det, for det lå ikke inne i handlingsprogrammet
til Statens vegvesen i første periode, som gjaldt 2014–2017. Der
viste de også til at strekningen skulle bygges ut i en annen periode. Det
er for så vidt ikke så interessant å diskutere det, for ser man
på totaliteten av det som bygges mellom Sandvika og Hønefoss, er
det et helt annet og mye mer trafikksterkt alternativ enn det man
la opp til.
Så til Ringeriksbanen: I 2002 regnet
man med at man skulle bygge ett spor mellom Sandvika og Hønefoss,
som skulle være Ringeriksbanen. I inneværende NTP hadde man satt
av 7,5 mrd. kr til Ringeriksbanen. Nå bygger man ikke bare E16 Skaret–Hønefoss,
nå bygger man begge deler og gjennomfører det. Det er klart at når
man utvider prosjektet fra å være ett spor på én bane til å bli
et dobbeltspor pluss en vei, så er det en betydelig større planprosess. Og
planleggingsmidler var det heller ikke satt av så veldig mye til
i den inneværende NTP-en. Det har kommet i stort monn i denne perioden.
Det som er viktig, er at man nå
kommer i gang med Bjørum–Skaret. Det har jo blitt etablert et bompengeselskap, som
har søkt om å få bruke bompenger på forskudd tidligere, og det har
de ikke fått. Nå kommer prosjektet. Samtidig vet vi – og den lekkasjen
er jo ikke helt tatt ut av lufta, for å si det sånn, og det at man
nå ønsker å bygge Ringeriksbanen og E16 som ett prosjekt, til en
kostnad av 28 mrd. kr, gjør at denne forbindelsen blir atskillig
kortere – i tid – og også raskere enn hva man opprinnelig hadde planlagt
og tenkte seg før man gikk inn i denne perioden. Det er noe en kan
ta inn over seg som en gladsak. Det er stor enighet om dette prosjektet.
Vi har ikke hatt så mye annet å krangle om enn tidspunktene. Nå
kommer den, og det er vi alle glade for.
Tor André Johnsen (FrP) [12:42:50]: Takk til saksordføreren
for en god orientering og takk til komiteen for en god prosess.
Det er en fantastisk hyggelig og positiv dag i dag. Vi skal vedta
enda mer trygg, sikker, framtidsrettet firefelts vei, og nå er det
E16 gjennom Buskerud og Akershus. Det er hovedveien fra Oslo til
Ringerike og binder Østlandet og Vestlandet sammen. Både E16 over Filefjell,
rv. 7 over Hardangervidda og rv. 52 over Hemsedal er viktige i den
sammenhengen.
I NTP 2014–2023 er strekningen planlagt
utbygd siste halvdel i planperioden. Det har vært en del diskusjon,
eller i hvert fall forsøk på diskusjon, og innspill fra saksordføreren
her om at det er voldsomme forsinkelser, men jeg vil si at vi ligger
ganske godt an. Det forberedende arbeidet starter nå i år, og anleggsstart
blir neste år. Det er ikke så voldsomme greier, synes jeg, dette
er stort sett etter tidsplanen. Vi starter da utbyggingen av enda
en viktig nasjonal hovedvei. Strekningen som skal bygges ut, er
på 8,4 km, og den er veldig sterkt ulykkesutsatt og sterkt trafikkbelastet,
så det er viktig å få gjort noe med det prosjektet.
Når en ser på trafikkprognosene,
tilsier de en vekst på bare 1–1,5 pst., noe som er basert på gjeldende
NTP. Men sett i lys av at E16 er en viktig nasjonal hovedvei mellom øst
og vest, en viktig regional vei, en viktig vei for hyttelivet, reiselivet
og næringslivet i regionen, og ut fra erfaringer fra andre motorveier,
bl.a. fra E6 gjennom Hedmark, tror i hvert fall Fremskrittspartiet
at trafikkveksten vil bli vesentlig større.
Kostnadene her er på ca. 4,5 mrd.
kr. Bompengeandelen er heldigvis på under 50 pst., og den statlige
andelen er vel på 53 pst. Det er brukt en beregningsteknisk rente
på 4,5 pst., og jeg synes det er viktig å påpeke at den burde vært
lavere, det burde vært brukt markedsrente eller bundet rentenivå.
Hadde det f.eks. vært en rente på rundt 3–3,5 pst., ville vi kunnet
få personbiltakster ned mot 30 kr, noe som er bedre enn det som
ligger der i dag, og det er viktig for oss i Fremskrittspartiet
å få ned bomsatsene og se på grep for å få til det. Følgelig er
Fremskrittspartiet glad for at komiteen også gir det signalet. Vi
oppfordrer Akershus og Buskerud fylkeskommuner til å bruke markedsrente
for å kunne sette ned bomtakstene.
I dette prosjektet legges det også
opp til bom på sideveier. Det er noe Fremskrittspartiet tar sterkt
avstand fra. Det er ingen logikk i at de som ikke bruker veien,
eller som ikke trenger nye E16, skal betale for en vei de ikke har
behov for. Årsaken til at det settes bom på sideveier, er jo å forhindre
trafikklekkasje. Fremskrittspartiet viser til de gode erfaringene
vi har fra Vestfold, der vi ser at lavere bomtakster gjør det mulig
at man da slipper å ha bom på sideveier fordi det faktisk ikke blir
noen trafikklekkasje. Så lavere bomtakster og det at flere bruker
veien, er noe som fører til at belastningen på sideveiene reduseres,
og at det ikke er noen grunn til å sette bom på sideveier.
Det er viktig. I tillegg har vi
bompengereformen. Den vil jo kunne føre til reduserte bomtakster,
som vil kunne gi samme positive effekt som i Vestfold, nemlig at
man kan fjerne bommer på sideveier fordi bomsatsene går ned.
Jeg har lyst til å si litt mer rundt
dette med påstanden om forsinkelser. Jeg synes det lages et stort
nummer av det, og det påpekes også i merknads form. Det påpekes også
at «ytterligere forsinkelser tåles ikke». Jeg synes det virker veldig
dramatisk, retorisk sett. Jeg opplever at Arbeiderpartiet har et
markeringsbehov her, vil jeg si. Det er forståelig at Arbeiderpartiet
prøver å lage et nummer av det. Men når en ser på handlingsprogrammet,
som tross alt er utarbeidet etter at NTP-en ble vedtatt, viser det
klart og tydelig at alle statlige bevilgninger faktisk skulle komme etter
2018. Sånn sett er vi i tråd med handlingsprogrammet, og jeg ser
ikke helt grunnen til å ta den kritikken inn over meg.
Et annet argument som ble brukt
her, fra saksordføreren, var at veien var ferdig regulert i 2013
– jeg tror det var i juni 2013 – at det er hele fire år siden, og
at det er så veldig lenge. Da har jeg lyst til å minne Arbeiderpartiet
om at når det f.eks. gjelder E6 gjennom Hedmark, ble reguleringsplanen
vedtatt før 2013,
og de hadde ikke engang planlagt å bygge firefelts motorvei fra
Brumunddal og videre til Mjøsbrua. Så her møter Arbeiderpartiet
seg selv noe voldsomt i døra.
Hans Fredrik Grøvan (KrF) [12:47:52]: E16 er en hovedforbindelse
for veitrafikk mellom Oslo og Bergen. I tillegg er det en hovedferdselsåre
mellom Oslo, Ringerike, Valdres og Hallingdal. Den er også hovedvei
i Bærum. E16 har stor betydning for næringsliv og bosetting i hele
indre region av øvre Buskerud og Vest-Oppland. Samtidig vet vi at
det er stor trafikk på denne veien i forhold til veistandarden,
og dessverre har det vært altfor mange ulykker, bl.a. flere møteulykker.
Det har vært økende problemer med trafikkavviklingen, med forsinkelser,
lite forutsigbar reisetid og dårlige forbikjøringsmuligheter. Derfor
er det viktig å få gjort noe her, og det er bra at man nå også får
på plass denne parsellen. Arbeidet med E16 har vært inndelt i tre
delstrekninger. Når vi nå får vedtatt oppstart av strekningen Bjørum–Skaret,
får vi en viktig brikke på plass i utbyggingen av E16 i dette området.
I Nasjonal transportplan 2014–2023
er det lagt til grunn 1,8 mrd. 2013-kroner til prosjektet i siste
seksårsperiode. Kostnadsoverslaget er økt med om lag 560 mill. kr
etter framleggelsen av NTP-en. Samferdselsdepartementet går inn
for at økningen fordeles mellom stat og bompenger, sånn at bompengeandelen
blir som i Nasjonal transportplan 2014–2023, og vi i Kristelig Folkeparti
støtter dette.
Kristelig Folkeparti er nå opptatt
av at den reviderte tidsplanen følges, og at det blir anleggsstart
i 2018 og trafikkåpning som forventet i 2022. Det er viktig å sørge
for at det nå ikke blir ytterligere forsinkelser på denne utbyggingen.
Men nå er vi der, nå ligger alt
til rette for bygging, sånn at vi raskest mulig får på plass en
mer trafikksikker og en mer effektiv vei. Det er bra.
Janne Sjelmo Nordås (Sp) [12:50:13]: Det er en viktig del
av E16 vi skal vedta i dag. Det er en ulykkesutsatt vei og en vei
med høy trafikk. Jeg har selv – med slekt på Ringerike – trafikkert
den ganske mange ganger opp igjennom livet mitt, og det er ganske
heftig når man står og stamper i trafikken og ikke kommer fram,
selv med buss. Så det er en god dag for både Akershus og Buskerud at
vi får vedtatt dette i dag.
Jeg minner om saksordførerens gode
redegjørelse om historikken i forbindelse med behandlingen av E16
i Nasjonal transportplan, og jeg tenker at nå klarer vi å komme et
stykke videre. Men jeg er helt enig med saksordføreren i at vi ikke
tåler nye forsinkelser nå. Vi er nødt til å holde framdriften, sånn
at vi kan ha trafikkåpning i 2022.
Senterpartiet er også veldig glad
for at vi ser E16 sammen med Ringeriksbanen, og tenker at det er
en fornuftig prioritering av arealbruk å se jernbane og vei sammen.
Så har jeg til slutt lyst til å
si at det foreligger et forslag fra SV om å utsette behandlingen
til etter at vi har behandlet Nasjonal transportplan. Det kan Senterpartiet
ikke være med på. Vi mener at det er viktig å komme i gang, og derfor
støtter vi saken sånn som den foreligger, med de anmerkninger som
er gitt, fra bl.a. sakens ordfører.
Heikki Eidsvoll Holmås (SV) [12:52:01]: Stortinget er god
til å sette overordnede målsettinger, men regjeringen er ganske
dårlig til å følge opp målsettingene fra Stortinget. Det deprimerende
tankekorset er at når det kommer til stykket, er Stortinget ganske
dårlig til å følge opp sine egne målsettinger også. Men jeg legger
et betydelig ansvar for dette på den praktiske utøvingen av politikken som
regjeringen gjør.
Stortinget har satt et mål om at
all vekst i persontrafikk i de store byområdene skal tas gjennom
kollektivtrafikk, sykkel og gange. Det er ingen tvil om at hvis
man ser på de store områdene på Østlandet, så er en av de store
regionene der det er mye trafikk, akkurat mellom Oslo og Hønefoss-området.
Også i Oslo-området er det flere andre av den typen sentrale områder
som er akser med mye trafikk, og der det med utbygging av firefelts
motorveier, slik som regjeringen og stortingsflertallet nå legger
opp til, er forventninger om betydelig økning i trafikken – altså
stikk i strid med det som er den overordnede målsettingen fra Stortinget
om at all vekst i persontrafikken skal skje ved kollektiv, sykkel
og gange.
En av de tingene som er interessant
å merke seg, og som har kommet tydelig fram de siste årene, er at
hvis vi ser på utbygging av dobbeltspor til Hønefoss, er det i seg
selv en samfunnsøkonomisk lønnsom investering. Ser vi på en firefelts
motorvei til Hønefoss, er den i seg selv en samfunnsøkonomisk lønnsom
investering, men bygger vi ut begge deler, er samfunnsnytten negativ.
Det å gjøre det stortingsflertallet legger opp til i dag, nemlig
å behandle en videre utbygging av firefelts motorvei, er etter min
oppfatning ikke fornuftig å gjøre før vi har fått se helheten i
den videre utrullingen av både dobbeltspor og motorvei i området.
Grunnen til det er veldig enkel.
Når vi har den regjeringen vi har, som helt bevisst skyver – utover
det som er nødvendig – jernbaneinvesteringer lenger fram i tid og
prioriterer i de første fire årene av neste Nasjonal transportplan-periode
å investere i motorveier, risikerer vi å ende opp i en situasjon
der vi ikke får bygget de dobbeltsporene som stortingsflertallet
helt klart har sagt fra om at vi ønsker. Det er bakgrunnen for at
SV foreslår – som et alternativ til innstillingen som ligger fra
komiteen – å be om at denne saken behandles i forbindelse med Nasjonal
transportplan, slik at vi kan se til de videre planene og til helheten
i den videre utbyggingen i Østlands-området, før vi sier ja til
dette. Jeg har også fått forståelsen av at Miljøpartiet De Grønne
kommer til å støtte forslaget, som jeg skjønner at ikke kommer til
å få flertall her i dag.
Men ikke si at jeg ikke advarte
om denne utviklingen! La oss si det slik: SV – om noen – vet hvordan
det er å inngå en avtale om å bygge Ringeriksbane med andre partier, den
gangen med Arbeiderpartiet, i bytte for å gi støtte til en stamvei.
Det ble E16, men det ble ikke noe Ringeriksbane. Nå er vi i en situasjon
der flertallet på Stortinget helt klart har gitt uttrykk for at
man ønsker seg en Ringeriksbane. Jeg er som sagt bekymret for at
dersom man først begynner å sette i gang med storstilt utbygging
av firefelts motorvei i den første delen av neste Nasjonal transportplan-periode,
og man skyver på igangsettelsen av ny Ringeriksbane, er det sannelig
ikke sikkert at man får noen Ringeriksbane i det hele tatt. Det
er dårlig for klimaet, det er dårlig for miljøet, og det er dårlig
for forbindelsen mellom Vestlandet og Østlandet.
Jeg tror at når vi i ettertiden
får historiens dom over de beslutninger Stortinget gjør i den tiden
vi er oppe i nå – der vi visste om at det var nødvendig å redusere
klimagassutslippene, der vi visste om at det er en reell konkurranse mellom
knappe ressurser på jernbanesiden og på veisiden, og likevel satte
i gang med samfunnsøkonomisk ulønnsom utbygging av motorvei og jernbane
ved siden av hverandre, i stedet for å være i stand til å prioritere
– så kommer det til å bli en hard dom. Men statsråden har uttrykt
at han ikke vil bygge veier som ikke er dimensjonert stort, for
det føler han ikke er å bygge for framtiden. Vi andre, som tror at
digitaliseringen innenfor transportsektoren kommer til å føre til
mindre behov for stor kapasitet på veiene, velger å prioritere.
Presidenten: Representanten
Heikki Eidsvoll Holmås har tatt opp det forslaget han refererte
til.
Statsråd Ketil Solvik-Olsen [12:57:23]: Det er en glede og
en ære å få være med når Stortinget vedtar å bygge en framtidsrettet
vei, en vei som skal serve oss i mange generasjoner. Noen vil gjerne
protestere, men ser at det har ingen betydning for framtiden, for
framtiden blir digitalisert, og det betyr teknologi på veiene, ikke
bare på jernbanen.
De av oss som har kjørt E16 mange
ganger, vet at det er en veistrekning som absolutt trenger forbedringer.
Det å se hvordan veien bukter seg fram, kan være sjarmerende for noen
som er på søndagstur der de har mye tid å fordrive, men i hverdagens
reise for yrkessjåfører og folk som pendler daglig, er det en vei
som ikke er særlig tilfredsstillende. Den har mange ulykker, den
er uforutsigbar, og den er energikrevende og tilsvarende miljøforurensende.
Det å få utbedret den er viktig,
men det er også viktig å sørge for at man bygger regionene sammen,
og det er en av de aller viktigste grunnene til at vi gjør dette.
Vi skal bygge både vei og jernbane for å gi folk et allsidig og
mangfoldig reisetilbud, sånn at de som bor sånn til at bil er det nødvendige
reisemiddelet, skal få reise bedre, enklere, billigere og tryggere
uten å bli sittende i kø. Men vi skal også bygge ut et kollektivtilbud
der bussen kommer raskere fram, der de som kan komme seg til en
togstasjon og reise behagelig inn til f.eks. Sandvika og Oslo sentrum,
eller pendle videre til Drammen og Lillestrøm, kan gjøre det. Vi har
alle ulike preferanser, vi har alle ulike behov, og da må vi sørge
for at folk kan velge og ikke pense dem inn på én strekning.
En snakker om at en skal løse trafikkbehovet
i framtiden med kollektiv, gange og sykkel. Ja, jeg har syklet Nordsjørittet
noen ganger, men selv jeg ville være betenkt over å sykle Hønefoss–Oslo
hver gang jeg skulle på jobb. Jeg tror ikke det er realistisk.
Denne veien har det vært viktig
å komme i gang med. Det er ikke første gang vi har diskutert den,
men nå er det første gang den vedtas. Det er første gang det kommer
penger til faktisk å bygge den, og det er jeg stolt over. En kan diskutere
om ting er forsinket eller ikke. Ja, jeg tror de fleste skulle ønske
at vedtakene ble gjort mange stortingsperioder tidligere enn det
som nå skjer, men tatt i betraktning at kostnadene har økt, har
det vært noen utfordringer som vi har måttet håndtere. Likevel ser
vi at vi ligger veldig godt an i forhold til skjemaet som man ønsket
seg tidligere.
Vi har også sørget for at den kostnadsveksten
som har vært, ikke har økt bompengeandelen i dette. Gjennom økt rabatt
på brikker – nå får en 20 pst. i stedet for 10 pst. – kompenserer
en for mye av dette. I tillegg er dette en av de veistrekningene
som blir gjenstand for den refusjonen som en får gjennom bompengereformen,
der en vil få ytterligere rabatt.
Det er litt interessant når opposisjonspartiene
prøver å gjøre et poeng av at det er bompenger her, mens vi vet
at den rød-grønne opposisjonen er imot at bompenger skal kompenseres
for å reduseres. På den ene siden kritiserer en det, og på den andre
siden vil en ikke være med på å gjøre noe med det. Da blir det kritikk
for kritikkens skyld, og det synes jeg ikke er noe poeng.
Så har dette flertallet en litt
annen tilnærming når det gjelder hvordan man beregner bompengetaksten.
Mens en før la til grunn 6,5 pst. rente nesten uansett, legger vi
opp til at vi her har en beregningsteknisk rente på 4,5 pst., men skisserer
at taksten vil bli endelig utformet når vi ser hva lånerenten er.
Derfor skisserer en både et scenario der lånerenten kan bli dyrere
enn det vi i dag tror, men også et scenario der en f.eks. kan ende
på 3,5 pst. lånerente istedenfor 4,5 pst. Da får vi en ytterligere
reduksjon i takstene. Hvis en f.eks. ender opp på 3,5 pst. lånerente,
betyr det en bompengerabatt på 35 pst. sammenlignet med det som
har vært rød-grønn politikk på området. Det viser forskjell på hvem
som styrer.
Det viktigste for meg nå er at vi
skal bygge denne veien. Vi skal gjøre det tryggere, og vi skal gjøre
det bedre. Vi skal også bygge jernbane. Det er interessant å høre
at SV bekjenner her i Stortinget at de har følt seg lurt under rød-grønn
regjering – at de har fått løfter om jernbane som ikke har kommet.
Jeg tror dagens fire partier som styrer, ser at vi både har lovet
jernbane og setter det i gang. Det bygges mer jernbane i dette landet
nå enn noen gang før, selv om SV er i opposisjon. Det viser vel
egentlig at handlekraft handler om mer enn festtaler. Ikke minst
vedlikeholder vi det vi allerede har, så vi har klart både å prioritere
økte investeringsmidler til jernbane og økt vedlikehold av jernbane
– og samtidig realisere viktige veiprosjekt som E16 Bjørum–Skaret.
Presidenten: Det
blir replikkordskifte.
Sverre Myrli (A) [13:02:32]: Det Holmås nevnte om avtalen
om Ringeriksbanen og stamveien gjennom Valdres, gjaldt nok lenge
før det var en rød-grønn regjering i Norge. Men det kan sikkert
andre diskutere senere.
Som jeg nevnte i hovedinnlegget
mitt, var veien vi i dag diskuterer, E16 Bjørum–Skaret, ferdig regulert
i 2013. Jeg vet at det tidligere har vært diskutert om bompengeselskapet
kunne låne opp penger og starte, slik at en kunne komme i gang med
utbyggingen i 2017, for det er helt riktig, det som har blitt sagt,
at det ligger penger inne i handlingsprogrammet fra 2018. Men det
var snakk om å komme i gang i 2017, med penger fra bompengeselskapet.
Det er nå ikke mulig med det tidsskjemaet som foreligger.
Så spørsmålet mitt er rett og slett:
Hvordan har det vært mulig å bruke fire år fra vedtatt reguleringsplan
til saken nå kan behandles i Stortinget?
Statsråd Ketil Solvik-Olsen [13:03:35]: Det kan være litt
interessant å ha det jeg vil kalle polemikk. Men å få kritikk fra
Arbeiderpartiet for tidsbruk når vi vet at Arbeiderpartiet i Hordaland
fortsatt diskuterer hvor traseen skal gå for Hordfast – noe som
regjeringen tok beslutning om for tre år siden – er litt rart.
Går en inn i denne saken, tror jeg
en vil se hvorfor det har tatt mer tid enn det jeg skulle ønsket.
Jeg får jo kjeft nå fra deler av den rød-grønne regjeringen fordi
vi bygger for mye vei, men hvis den rød-grønne konstellasjonen hadde bestått,
ville de fortsatt diskutert om en skulle bygd dette, eller om en
skulle ventet til jernbanen kom.
Når en får en kostnadsvekst på over
en halv milliard kroner, synes jeg det er fornuftig og naturlig
at vi bruker tid på å finne ut hvordan vi kan få de kostnadene ned,
for kostnadsveksten kunne vært mye høyere hvis vi ikke hadde brukt
tid på det. I andre sammenhenger står jeg i denne salen og får kjeft
fra Arbeiderpartiet når det er kostnadsøkning. Nå får jeg kjeft
fordi vi i det hele tatt håndterte det og ikke bare satte i gang.
Jeg mener vi skal bygge mest mulig
vei i dette landet, og for å få det til må vi ha kostnadskontroll
i prosjektene, og det er det vi har utøvd her.
Sverre Myrli (A) [13:04:38]: Nå dreier dette seg verken om
Brumunddal eller Hordfast, men vi diskuterer altså E16 Bjørum–Skaret.
Det var en grei presisering å få at det er samferdselsministeren
som har bestemt at saken ikke skulle legges fram for Stortinget
før nå. Det er ingen katastrofe, men det kunne vært mulig å komme
i gang med anleggsstarten ett år før, i 2017 i stedet for i 2018. Det
er det stortingsflertallet sier: Nå må vi i alle fall komme i gang
i 2018. Det håper jeg det er flertall for.
Men vi må videre, og som jeg sa:
I proposisjonen står det følgende:
«Regjeringen legger opp til en kraftig
forsering av byggingen av ny E16 fra Skaret til Hønefoss og ny Ringeriksbane.»
Etter at proposisjonen ble lagt
fram, er det blitt kjent at den samme regjeringen vil utsette disse
prosjektene, til og med i flere år, hvis vi skal forstå oppslag
i avisene fra de fire partiene. Spørsmålet er rett og slett: Blir
det forsering, eller blir det utsettelse av E16 og Ringeriksbanen?
Statsråd Ketil Solvik-Olsen [13:05:43]: Det er muligens min
jærske dialekt som gjør at når jeg hører oppsummeringen fra representanten
Myrli, så kjenner jeg meg ikke helt igjen i det jeg selv sa. Det
jeg påpekte, var at det er viktig å ha kostnadskontroll, men jeg
vil minne om at vi allerede har bevilget penger til å sette i gang
prosjektet i 2017. Det er en del forarbeid som gjøres, som krever penger.
Det er ikke slik at det ikke er penger til dette prosjektet. Og
det skjer altså raskere enn det ville gjort om forrige regjering
hadde fulgt opp sin nasjonale transportplan.
Det samme gjelder for Ringeriksbanen.
Jeg tror det er greit å minne om historien her, for det framstår
som at en del spørsmål har en historieløs bakgrunn. Hvis vi skulle fulgt
opp gjeldende Nasjonal transportplan, som ble framlagt av Arbeiderpartiet,
skulle det ikke blitt gjort noe på Ringeriksbanen før etter 2023,
for det lå null kroner inne til det prosjektet. Nå har vi sagt at
vi skal gjøre det raskere. Det vil også komme fram når vi legger
fram Nasjonal transportplan på onsdag, at vi har lagt inn penger
til det vi snakker om, slik at en faktisk kan begynne å bygge raskere enn
det en ville gjort med dagens NTP, og det vil være fullfinansiert
i perioden. Det betyr at ting skjer raskere, rett og slett fordi
dagens flertall i Stortinget ser på infrastruktur som en viktig
investering som skal gjennomføres.
Sverre Myrli (A) [13:06:59]: De pengene statsråden refererer
til for E16 Bjørum–Skaret for i år, tror jeg det er bompengeselskapet
som har lånt opp, og de pengene tror jeg ikke har kommet fra samferdselsministerens
kasse. Men det kan vi la ligge.
Samferdselsministeren svarer overhodet
ikke på spørsmålet mitt. Spørsmålet mitt var: Blir det forsering
av E16 fra Skaret til Hønefoss og ny ringeriksbane? Det står i proposisjonen,
og vi må jo ta på alvor det regjeringen skriver i proposisjoner
til Stortinget.
I denne salen sa samferdselsministeren
13. april 2016, om Ringeriksbanen:
«I 2019 går spaden i jorda, i 2024
skal den stå ferdig, rett og slett fordi vi har endret planleggingsmetodene.
Det koster litt mer penger nå, men totalt sparer en penger ved operasjonen.»
Det var ingen her som la merke til
noe som helst forbehold – altså, i 2019 går spaden i jorda. Spørsmålet
mitt er, rett og slett: Går spaden i jorda i 2019 for Ringeriksbanen, eller
blir det utsettelser?
Statsråd Ketil Solvik-Olsen [13:08:04]: Jeg vet ikke hvor
mange replikkordskifter jeg har hatt i denne salen der jeg har svart
på et spørsmål, og representanten Myrli repliserer at han ikke har
fått svar på det. Jeg synes det er en litt rar form for debatt,
spesielt når vi vet at det referatføres fra dette. I skoledebatter
fungerer gjerne denne metoden, i stortingsdebatter fungerer den
ikke.
Det jeg påpekte i mitt forrige svar,
var at hvis en leser dokumenter fra den rød-grønne regjeringen,
står det altså null kroner til Ringeriksbanen. Nasjonal transportplan
fra den rød-grønne regjeringen gjaldt fra 2014 til 2023. Det betyr
at enhver krone som kommer før 2023, vil være en framskynding. Når
det kommer milliarder av kroner før 2023, vil jeg si at det er en
betydelig framskynding. Så selv om dokumentene ikke er framlagt
ennå, kan jeg love at Ringeriksbanen vil komme i gang betydelig
før 2023.
Men så har det kommet informasjon,
slik det gjør i en del prosjekter, som gjør at det som var mitt
utgangspunkt da jeg uttalte meg, har blitt moderert fordi kostnadene
har økt, fordi risiko har inntrådt eller liknende. Det har kommet
noen slike element når det gjelder Ringeriksbanen, noe som gjør
at det fortsatt blir framskyndet sammenliknet med forrige regjering.
Det blir lagt inn penger, noe som forrige regjering ikke gjorde,
men ikke fullt så fort ... (presidenten klubber).
Sverre Myrli (A) [13:09:13]: For det første er det ikke riktig,
det som statsråden sier om Ringeriksbanen og den rød-grønne nasjonale
transportplanen, men det skal vi ta i et senere innlegg.
Jeg gjentar spørsmålet mitt, og
nå snakker jeg om Ringeriksbanen, la historie være historie, men
statsråden sa altså selv at i 2019 går spaden i jorda. Da gjentar
jeg spørsmålet, enkelt og greit: Går spaden i jorda i 2019?
Statsråd Ketil Solvik-Olsen [13:09:38]: Historie kan ikke
være historie når en stiller spørsmål om historien. Da synes jeg
faktisk det er verdt å gå inn i faktaene her. Det som er essensen
her – i en sak som ikke handler om E16-prosjektet som vi faktisk
diskuterer her, men som allikevel er relevant – er om det blir framskynding
eller ikke. Svaret har jeg gitt, nå for tredje gang: Det kommer
milliarder av kroner tidligere enn før inn i prosjektet. Jeg avsluttet
mitt forrige svar med å peke på at det er en viss risiko som har
blitt avdekket, som gjør at vi bruker litt mer tid før spaden går
i jorda, enn jeg opprinnelig hadde sagt, men allikevel mange år
tidligere enn om forrige regjering hadde fortsatt. Det synes jeg
er det essensielle.
Jeg synes det er veldig bra at Arbeiderpartiet
i opposisjon har blitt veldig offensiv når det gjelder å bygge vei
og jernbane, for vi så da vi overtok i 2013, at forfallet på jernbanen
hadde økt i åtte år på rad. Forfallet på veiene hadde økt i alle
årene. Vi reduserer forfallet på vei og på jernbane. Det er færre
prosjekt som er forsinket nå, enn det var tidligere, men selv hos
en borgerlig regjering dukker det av og til opp problem som vi ikke
hadde forutsett.
Presidenten: Replikkordskiftet
er omme.
De talere som heretter får ordet,
har en taletid på inntil 3 minutter.
Åsmund Aukrust (A) [13:11:02]: Et av de viktigste transportprosjektene
i området vest for Oslo er utbyggingen av E16 mellom Sandvika og
Hønefoss. Strekningen Stortinget i dag går inn for, er en viktig
del av denne strekningen i Bærum kommune. Dette er avgjørende for et
område som er under stadig press, og det er bra at Stortinget i
dag er klar til å fatte denne avgjørelsen. Den kommer ikke for tidlig;
dette er et prosjekt som allerede har vært utsatt i flere år i forhold
til det som har vært planlagt. Fra Arbeiderpartiets side må det
understrekes i denne debatten at man nå ikke tåler nye forsinkelser,
og at det som nå er tidsplanen, er nødt til å holdes, slik at det
kan bli trafikkåpning i 2022.
Om lag halvparten av kostnadene
for prosjektet skal tas av bilistene selv gjennom bompenger. Det
er aldri populært å be om mer bompenger, men det er nødvendig for
å finansiere prosjektet. Uten bompenger – ingen vei. Det er en erkjennelse
som nå også ser ut til å synke inn hos representantene fra Fremskrittspartiet.
«En gledens dag», hørte vi Fremskrittspartiet
åpne med, når de går inn for et prosjekt hvor halvparten av pengene
kommer fra bompenger. De lovet at når de kom i regjering, skulle
alle bomringer fjernes. I stedet blir Solvik-Olsen den samferdselsministeren
i historien som har krevd inn flest penger, og Fremskrittspartiets
representanter fra Buskerud og Akershus bryter i dag et viktig valgløfte
når veiprosjektet i dag får nøyaktig like mye bompenger som planlagt.
Vi hørte statsråden skryte av at
andelen av bompenger ikke er økt i dette prosjektet. Jeg tror de
fleste av Fremskrittspartiets velgere så for seg noe helt annet,
for Fremskrittspartiets velgere stemte for at alle bompengene skulle fjernes.
De har grunn til å føle seg lurt og snytt. De har fått noe helt
annet enn det de har stemt for. Fremskrittspartiet har lurt sine
egne velgere og sagt at bompengene skal fjernes. Det har gitt dem
selv posisjoner, men i posisjon har de gitt noe helt annet.
Dette må være det største løftebruddet
gitt av noe parti noen gang, og dagens sak er nok et eksempel på
det. Det bør velgerne ta med seg når Fremskrittspartiets representanter
igjen skal møte velgerne til høsten. På meningsmålingen foretatt
i Akershus nå i mars, har Fremskrittspartiet gått ned med nesten
5 pst. Det kan se ut som om velgerne vil straffe Fremskrittspartiet
for deres mange løftebrudd.
Med de kommentarene sier vi fra
Arbeiderpartiets side at vi er veldig fornøyd med at vi nå går inn
for denne saken. Vi er fornøyd med at vi nå kommer i gang med prosjektet
Bjørum–Skaret. Arbeiderpartiet ser fram til å følge arbeidet, og
ikke minst ser vi fram til trafikkåpningen i 2022.
Tor André Johnsen (FrP) [13:13:47]: Jeg må bare si at jeg
er litt imponert over SV, men imponert med negativt fortegn. De
gir seg ikke i den iherdige kampen de har mot biler og bilister,
og derfor må jeg nesten si jeg er imponert, for her er SV motstandere
av at hytteturister, reiseliv, næringsliv, alle som ferdes langs
E16, skal komme trygt fram og komme raskere fram. Det synes jeg
er mildt sagt oppsiktsvekkende, men det er vel det velgerne til
SV ønsker å ha, de få velgerne som er igjen. Det er verdt å legge
merke til.
Og jeg lurer litt på hva tankegangen
til SV er: Én ting er at de kanskje er negative til bilen ut fra
et forurensningsperspektiv, men når en ser at bilavgiftsendringene
som vi har gjennomført, fører til at bilene nå blir mer og mer miljøvennlige
– det er flere elbiler, flere hybridbiler, utslippet i januar var
på 83 gram, flere år foran det som ligger i klimaforliket – og at
nyere biler vil bli enda mer miljøvennlige, hva er da problemet?
Beklager, president, men jeg klarer ikke å se problemet i at bilistene
og det norske folk kan komme trygt, raskt og effektivt fram på jobb
eller på hytta. Det er ingen motsetning, enten tog eller bil. Vi trenger
faktisk begge deler.
Så har jeg lyst til å si litt til
saksordfører Sverre Myrli, som påpeker til ministeren at det er
forskjell på E6 og E16. Ja, forskjellen er at veien går gjennom
forskjellige områder, og at den ene har et 1-tall foran 6-tallet.
Sverre Myrli og Arbeiderpartiet prøver å lage et stort nummer ut
av kanskje ett års forsinkelse her, men prinsippet der er veldig viktig,
når du vet at f.eks. E6 nordover gjennom Brumunddal – hvis jeg ikke
husker feil, jeg var med og vedtok reguleringsplanen, det var i
2011 – ville gått ut på dato hvis gjeldende NTP, vedtatt av Sverre
Myrli, skulle vært gjennomført. Det vil si at vi måtte begynt å
regulere på nytt, og veien var heller ikke engang lagt inn i NTP-en.
Da snakker du ikke om ett års forsinkelse, da snakker du om at den ikke
engang er med i det hele tatt. Da er det mange, mange års forsinkelser!
Det sier litt om hvordan Arbeiderpartiet prioriterer – eller hvordan
Arbeiderpartiet ikke prioriterer.
Så et par kommentarer til bompengekritikken
som kom opp her på sidelinjen i innspurten: Vi lever i et demokrati, og
i et demokrati er det flertallet som bestemmer. Fremskrittspartiet
har ikke flertall, det er vi ryddige og ærlige og redelige på, men
vi kjemper fortsatt en iherdig kamp mot bompenger, vi jobber mot
bompenger daglig. Ett eksempel her, som ministeren selv var inne
på, er at vi dobler bomrabatten, fra 10 pst. til 20 pst., for dem
som har brikke. Den statlige andelen har gått opp i bomprosjekter.
Bompengeandelen for bilistene har gått ned. I en sak vi kommer til
å behandle etterpå, får en halv pris på sideveiene. Det hadde en
aldri fått uten den kampen Fremskrittspartiet kjemper mot bompenger.
Statsråd Ketil Solvik-Olsen [13:16:52]: Bare noen refleksjoner
rundt den debatten vi nå nettopp har opplevd.
Jeg synes det er veldig bra at en
bygger ut E16. Nå pågår det over 60 store veiprosjekter rundt omkring
i landet. Det skjer fordi det bevilges mer penger over statsbudsjettet til
veibygging nå enn noen gang før. Statsbudsjettet i Samferdselsdepartementet
er på over 63 mrd. kr i 2017. Da vi overtok, var det på ca. 41 mrd.
kr, justert opp fordi Kystverket kom inn i departementet. Det er
en økning på over 50 pst.
Veksttakten de siste fire årene
har vært langt høyere enn den var i de foregående åtte årene. Da
er det litt rart å få kritikk for en påstand om forsinkelse – når
vi vet at da 2013 var slutt, var det et tjuetall veiprosjekter en
kunne påpeke var forsinket, mens antallet nå er halvert og de forsinkelsene
som er, stort sett skyldes ny informasjon om vanskeligere grunnforhold
og vanskeligere planløsninger enn det som var før, i liten grad
mangel på penger. Det har vi også vist – vi har brukt veldig mye
penger, veldig mye ekstra på vedlikehold for rett og slett å redusere
forfallet på veiene.
Så opplever vi i denne sal at vi
på den ene siden får kritikk for at veien ikke bygges raskt nok,
selv om ingenting sannsynliggjør at den som kritiserer, ville gjort
det raskere, snarere tvert imot. På den andre siden får vi kritikk
fra den samme rød-grønne konstellasjonen for at vi i det hele tatt bygger
denne veien – denne veien burde vært helt unødvendig, for folk skal
jo sykle og gå eller ta bussen i framtiden, selv om jeg vet at buss
på denne ruten er en veldig lite komfortabel reiseøvelse for folk.
En skal altså ikke gjøre det attraktivt å ta buss, men heller nekte
folk å kjøre bil. Det synes jeg er en dårlig løsning. Men hvordan
opposisjonen, som kritiserer her, i det hele tatt skal finne fram til
en felles løsning, hadde vært interessant å vite.
Så ser vi at Arbeiderpartiet fortsetter
kritikken for kritikkens del. De nærmest godter seg over at bilistene
må betale bompenger. Ja, som FrP-er liker jeg det ikke, jeg har kjempet
kampen for å redusere bompengeandelen. Vi har vunnet fram på en
del av disse prosjektene, men jeg aksepterer at stortingsflertallet
har et annet syn.
Det interessante er at Arbeiderpartiet
har stemt imot når regjeringen har foreslått å kutte bompenger.
De har stemt imot når vi har foreslått å kutte bompenger i statsbudsjettet.
Arbeiderpartiet har også foreslått å øke drivstoffavgiften langt
utover det som har vært vedtatt i Stortinget. Arbeiderpartiet har
foreslått høyere årsavgift enn det som nå er tilfellet, og høyere
engangsavgift. Så gir en inntrykk av at bilistene bør være skuffet
fordi Fremskrittspartiet sitter i regjering. De samme bilistene
ville jo måttet betale det hvite ut av øyet om de hadde hatt Arbeiderpartiet
som sin venn i Stortinget. Det hadde vært en kostbar affære.
Sverre Myrli (A) [13:20:13]: Jeg må jo si at det er litt oppsiktsvekkende
at det ikke er mulig å få et eneste svar, et eneste synspunkt, på
videre framdrift av forbindelsen nærmere mot Hønefoss.
Så må jeg bare si til representanten
Johnsen, som framstilte det som om jeg hadde sagt at det er voldsomme
forsinkelser, at det har jeg aldri sagt. Men på Bjørum–Skaret er
det snakk om ett år – om det var mulig å komme i gang ett år tidligere.
Det er på Bjørum–Skaret.
Så prøvde jeg, og jeg tror jeg var
rimelig pedagogisk og sa det flere ganger, men nå gjentar jeg det
en gang til, så representanten Johnsen kan få det med seg. Diskusjonen gjelder
jo videre fra Skaret – om Sundvollen og til Hønefoss. Nå banker
vi Bjørum–Skaret, så det er i orden. Men videre – der har ikke jeg
sagt noe om at det blir forsinkelser. Jeg har stilt spørsmålet,
og jeg viste til et sitat fra samferdselsministeren, ikke hvor som
helst, fra Stortingets talerstol. Jeg stilte vel spørsmålet tre
ganger, for han har altså sagt at det blir byggestart, at spaden
går i jorda – jeg går ut fra at det er det samme som byggestart
– i 2019. Jeg stilte spørsmålet, jeg tror det var tre ganger, men
får ikke noe svar. I en situasjon der de fire partiene som nå har
gjort opp Nasjonal transportplan, har vært land og strand rundt
og presentert lekkasjer, får vi altså ikke en eneste kommentar fra
noen av regjeringspartiene eller de to støttepartiene: Hva skjer
videre med Skaret–Sundvollen–Hønefoss? Jeg synes ikke det hadde
vært rart om Stortinget også kunne fått et snev av den informasjonen
vi har kunnet lese i lokalavisene.
Samferdselsministeren snakker om
at det er store forsinkelser og vanskelige grunnarbeider. Jeg står
her med et brev fra Rådet for Ringeriksregionen. Det er underskrevet av
ordførerne i Jevnaker, Hole og Ringerike. Så vidt jeg vet, er det
både rød farge og blå farge på partiboka til dem som er ordførere
der. Der står det:
«Ifølge lederen for fellesprosjektet
Ringeriksbane/E16 Morten Klokkersveen ‘ligger de foran tidsplanen for reguleringsplanleggingen,
og det vil være fullt mulig å starte arbeidet i marken i 2019.’»
Jeg går ut fra at de ordførerne
ikke feilinformerer i det de skriver.
Samferdselsministeren skyver altså
Vegvesenet foran seg når han sier at det er problemer med planarbeidet.
Jeg tror ikke det er sant. Jeg tror samferdselsministeren har kommet
til erkjennelsen av at også han har begrenset med penger. Når pengesekken
er for liten, må han utsette prosjekter, og jeg tror bare vi kan
slå fast at det blir ingen byggestart på Ringeriksbanen i 2019,
dessverre.
Nikolai Astrup (H) [13:23:28] (komiteens leder): Representanten
Myrli har sikkert fått med seg den kritikken som vi har blitt utsatt
for av hans kollega Dag Terje Andersen for å komme med for mange
detaljer om saker som ennå ikke er fremlagt for Stortinget. Derfor
er det kanskje betimelig å si at detaljene om Skaret–Hønefoss, som
han etterlyser, vil komme i Nasjonal transportplan, som legges frem
før påske.
Jeg lyttet imidlertid nøye til statsrådens
svar, og jeg mener han besvarte representanten Myrlis spørsmål flere
ganger, så jeg oppfordrer representanten Myrli til å lese referatene
fra dagens debatt for slik å få klarhet i det han lurer på. Men
summa summarum er det slik at vi nå får både firefelts motorvei
og jernbane fra Sandvika til Hønefoss. Det er til glede for svært,
svært mange mennesker, og vi får det raskere enn det den rød-grønne
regjeringen la opp til. Det er det også god grunn til å glede seg
over for de mange som bruker denne veien hver eneste dag, og for
de mange som ønsker å komme raskere frem med jernbane på en klimavennlig
og behagelig måte fra Oslo til Hønefoss, uten å måtte kjøre omveien
om Drammen, slik man må i dag.
Så det er mye å glede seg over,
og det er bra at det er bred enighet om den diskusjonen vi egentlig
har i dag, nemlig diskusjonen om Bjørum–Skaret, hvor spaden settes
i jorden om ikke så altfor lenge, og vi kan glede oss over en ny,
effektiv vei.
Sverre Myrli (A) [13:25:31]: Jeg skjønner at heller ikke
Astrup vil høre på hva jeg sier, og heller ikke gi meg et svar.
Men da kan jo representantene her i Stortinget fra de fire partiene
som står bak det som nå visstnok skal komme på onsdag, framlegget
av forslag til Nasjonal transportplan, iallfall høre på lokale partifeller
fra de fire partiene. Jeg har registrert ting gjennom lokalpressen, men
som sagt, det er jo ikke mulig for oss å debattere dette på noen
annen måte før vi har sett dokumentet. Det er derfor jeg har prøvd
å få svar på spørsmålene her i dag: Hva ligger i avtalen, og når
blir det byggestart på Ringeriksbanen og E16? Men vi har altså ikke
fått svar.
Men til poenget mitt. De kunne iallfall
høre på de lokale partifellene, for jeg har registrert gjennom avisene
at det er svært mange i de fire partiene som er misfornøyd med det som
nå visstnok skal legges fram på onsdag. Jeg nevnte ordførerne i
regionen, men jeg kan jo henvise til et annet brev. Det er et brev
fra tre innleide planleggingsfirma, et brev av 20. mars 2017, der
det heter: «Fellesprosjektet Ringeriksbanen og E16. Kraftig reduksjon
i bemanning grunnet budsjettsituasjonen.»
Den 20. mars – altså et ganske nytt
brev. Så dette er ikke noe Sverre Myrli eller andre har funnet på.
Dette er en stor debatt som foregår i distriktet, en stor debatt
i hele Ringeriksregionen, hvor en er bekymret for framdrifta for Ringeriksbanen
og E16 videre fra Skaret til Hønefoss. Jeg vil understreke at jeg
håper at alle vil jobbe for så rask framdrift som mulig, men det
er altså ikke jeg som har funnet på usikkerheten som har oppstått.
Den er det regjeringen og representanter fra de fire partiene som
står bak det som visstnok kommer på onsdag, som har skapt. Så da tenkte
jeg at vi kunne prøve å bruke denne anledningen to dager før den
planen skal presenteres – siden vi har starten på vegprosjektet,
første lenken, til behandling her i dag, og det er en sammenheng
her – til å få en debatt om videre framdrift i saken. Men det skjønner
jeg altså at vi ikke får, og ikke engang helt konkrete spørsmål
om når spaden går i jorda, når det blir byggestart, får vi svar
på. Jeg håper virkelig at det som kommer på onsdag, er offensivt
og bra, men da må det altså komme noe helt annet enn det som så langt
har vært lekkasjene i lokalpressen.
Nikolai Astrup (H) [13:28:21]: Jeg skjønner at representanten
Myrli aller helst vil diskutere Ringeriksbanen og Skaret–Hønefoss
i dag, men det er ikke den saken vi har til behandling. Jeg kunne
godt tenke meg å holde innlegg om mange andre veistrekninger som
vi ikke har til behandling akkurat nå, men jeg har ikke tenkt å
gjøre det, av respekt for salen og for Stortinget. Når vi har debatt om
Bjørum–Skaret, har vi altså ikke debatt om Ringeriksbanen, men om
Bjørum–Skaret.
Når det gjelder å skape usikkerhet,
bare for å ta det: Den usikkerheten som Arbeiderpartiets medlemmer
i lokallaget i Oslo har skapt om utbyggingen av E18 Vestkorridoren,
som jo også kan sies å være et prosjekt som henger sammen med Bjørum–Skaret,
er – kan man si – langt større enn den usikkerheten som måtte være
skapt om Skaret–Hønefoss og videre.
Og de svarene representanten Myrli
ber om, har han allerede fått – og vil få ytterligere utdypet når
Nasjonal transportplan legges frem om kun veldig kort tid.
Presidenten: Flere
har ikke bedt om ordet til sak nr. 4.
Innstilling
fra transport- og kommunikasjonskomiteen om Finansiering av prosjektet
fv. 17/fv. 720 Dyrstad-Sprova-Malm i Nord-Trøndelag, justert innkrevjingsopplegg
E16 Kongsvinger-Slomarka og auka kostnadsramme E6 Helgeland nord (Innst. 226 S (2016–2017),
jf. Prop. 56 S (2016–2017))
Presidenten: Etter
ønske fra transport- og kommunikasjonskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til inntil
seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte taletid,
får en taletid på inntil 3 minutter.
– Det anses vedtatt.
Tor André Johnsen (FrP) [13:30:45](ordfører for saken): Først
vil jeg takke komiteen for godt arbeid og godt samarbeid om denne
saken, eller det er kanskje bedre å si disse sakene, det er jo fv. 17/fv. 720
Dyrstad–Sprova–Malm, endrede bomtakster på sideveiene på E16 Kongsvinger–Slomarka
og økt kostnadsramme for E6 Helgeland nord vi behandler.
Fylkesvei 17 er hovedveien mellom
Steinkjer og Namsos. Sammen med fv. 720 knytter fv. 17 sammen Innherredskommunene
og kommunene på Fosen og i Namdalen.
Finansieringen er basert på fylkeskommunale
midler og bompenger. Anleggsstart blir 2017 og åpning for trafikk
i 2019. Fylkesvei 17 har dårlig standard. Tungtrafikkandelen på
strekningen er 13–16 pst. Generelt sett er det en dårlig standard
med dårlige eller ingen tilbud for syklende og gående. ÅDT-en varierer
fra 1 400 til ca. 4 100, og det er en lav ÅDT, egentlig en veldig
lav ÅDT for å kunne bompengefinansiere veien. Den årlige trafikkveksten
antas å bli rundt 1 pst. – jeg vil si at det kan virke noe lavt. Som
jeg påpekte tidligere i denne sal, viser nyere tall at trafikkveksten
faktisk øker mer når man får en trygg, sikker og ny vei å kjøre
på. Men det er gjeldende NTP som legger føringer der, og den sier
at mellom 1 og 1,6 pst. er det som skal være malen.
Det lokalpolitiske vedtaket tilsier
her at det skal være bompengefinansiering. Det har Fremskrittspartiet
stemt imot. Det skal være 50 pst. fylkeskommunale midler og 50 pst.
bompengefinansiering. Men det gledelige er at bompengerabatten for
dem som har brikke, også her dobles, fra 10 til 20 pst. En annen
ting som er viktig å påpeke, er at hvis økonomien i prosjektet blir
dårlig, kan innkrevingsperioden økes til 20 år – forlenges med 5
år, fra 15 til 20. Det kan være et klokt tiltak. Eller det kan også
være en økning i bomsatsen.
Jeg tror det er viktig å påpeke
at erfaringsmessig vil lavere markedsrente eller binding av rentenivå,
slik som også flertallet i komiteen har påpekt og ønsker, kunne
gi en lavere rente enn beregningsteknisk rente, som i dag er på 5,5 pst.,
noe som igjen kan føre til en lavere bomtakst og raskere nedbetaling,
og kanskje også generere økt trafikk, slik vi har sett på flere
veistrekninger, som bl.a. E18.
Når det gjelder E16 Kongsvinger–Slomarka,
er det nå innført halv pris i bommene på sideveiene. Det er en hyggelig
gladsak. Men når det gjelder merknaden fra Arbeiderpartiet og Senterpartiet,
prøver man der å skape et inntrykk av at regjeringspartiene og representanter
fra regjeringen har bidratt til å skape forvirring om bompengeinnkrevingen
på sideveiene. Det vil jeg ta sterkt avstand fra. Jeg synes nesten
det er litt frekt å påstå det. Enten kjenner ikke Arbeiderpartiet
og Senterpartiet saken, eller så har de tydeligvis ikke satt seg
inn i hva som har foregått her. Her har regjeringen holdt på i tre
år med å prøve å få til en løsning. Det forutsetter enighet med
fylkeskommunen, og hvis fylkeskommunen ikke er enig, blir det ingen
løsning. Så her har faktisk regjeringen vært veldig tålmodig. Ministeren
har foreslått flere forskjellige løsninger: å flytte bommer, fjerne
bommer, reduserte bomtakster. Det var til slutt redusert bomtakst
– halv pris, 50 pst. reduksjon – som det endelig ble enighet om,
lokalt og med regjeringen. Så det er positivt. Halv pris – det er
en gledelig dag for bilistene. Trafikkprognosene på E16 tilsier
også lav økning – 1–1,6 pst. Det vil vi også tro er noe kunstig
lavt, så det kan bli høyere.
Når det gjelder E6 Helgeland nord
– Bolna–Korgen – har det vært en økt kostnadsramme, en økning på
i overkant av 600 mill. kr. Det er viktig at omfanget av utbyggingen
reduseres, slik at kostnadsrammene ikke overskrides. Økningen av
den statlige andelen og økningen av bompenger kommer til å bli fordelt
slik som det ligger i fordelingsnøkkelen, dvs. ca. 80 pst. statlig
andel, stor statlig andel, og ca. 20 pst. bompengeandel. Det er
viktig at det blir satt av litt ekstra midler til, som jeg sa i
stad, kostnadsøkningen nå, så man kan få dekket det. Lavere rente vil
faktisk kunne føre til at man får inn mer penger i prosjektet, basert
på at den beregningstekniske renten er høyere enn det som brukes
som markedsrente.
Svein Roald Hansen hadde
her overtatt presidentplassen.
Karianne O. Tung (A) [13:36:13]: Det er langt, dette landet
vi bor i. Og det bor folk overalt. Det er et resultat av en villet
politikk fordi ressursene vi lever av, finnes i havet, i skogen
og i jorda. Oppdrettslaksen begynner ofte sin ferd mot markedet
på en fylkesvei, ikke en riksvei.
Etterslepet på fylkesveiene er nå
dobbelt så stort som på riksveiene, og det er 50 pst. større sannsynlighet
for å bli drept eller hardt skadd hvis en kjører på en fylkesvei
framfor en riksvei. Det er ikke akseptabelt.
Jeg er derfor glad for, på vegne
av mine kollegaer i Nord-Trøndelag, som lenge har arbeidet for å
få utbedret og lagt om fv. 17 og fv. 720 mellom Steinkjer og Namsos inkludert
Malm, at vi endelig i dag kan få vedtatt bompengeproposisjonen,
trinn 1, i Stortinget. Nordtrønderne har ventet lenge på dette.
Jeg håper de ikke må vente like lenge på å få vedtatt trinn 2.
Mange av de ressursene Norge trenger,
finnes i nettopp denne regionen, og det har vært problematisk at
dagens fv. 17 mellom Dyrstad og Sprova har dårlig standard. Veien
er smal med mange avkjørsler, og den er svingete og uoversiktlig.
Dette skaper ulemper for tungtrafikken, og det skaper delvis trafikkfarlige
situasjoner, spesielt for gående og syklende. På de strekningene
som nå skal utbedres og legges om, er det fra 2005 til 2015 registrert
totalt 40 ulykker med personskade, hvorav dessverre 3 dødsulykker.
Situasjonen for fv. 17 og fv. 720
har derfor lenge vært prekær. Og i februar i år uttalte til og med
stortingsrepresentant Elin Rodum Agdestein fra Høyre i Nord-Trøndelag
med lettelse og stor glede at endelig, nå kommer bompengeproposisjonen
for fv. 17 og fv. 720. Arbeiderpartiet ønsker ikke å bidra til mer
trenering enn det som har vært i saken. Etter vedtaket i dag kan
spaden for prosjektet settes i jorda i år, slik at veien står ferdig
i 2019.
Prosjektet E16 Kongsvinger–Slomarka
i Hedmark ble åpnet for trafikk allerede høsten 2014, og prosjektet
er delvis finansiert med bompenger. Arbeiderpartiet tar i dag til orientering
den diskusjonen som i ettertid av trafikkåpningen har vært mellom
lokale myndigheter og departementet, og for så vidt også Stortinget,
når det gjelder justert innkrevingsopplegg for strekningen. Vi støtter
forslaget til det justerte innkrevingsopplegget, men vil påpeke
at det er noe uheldig at det justerte innkrevingsopplegget i lokalpressen
ble annonsert å skulle innføres fra 27. mars – uten at saken enda
hadde vært behandlet i Stortinget.
Til slutt til kostnadsøkningen på
E6 Helgeland nord. Arbeiderpartiet motsetter seg ikke den foreløpige
løsningen i den framlagte proposisjon, men vi vil samtidig understreke
det samme i dag som vi uttalte allerede i desember i forbindelse
med behandlingen av inneværende års statsbudsjett. Det er viktig
at opprinnelig omfang og framdrift på utbyggingen opprettholdes,
og at regjeringen må jobbe videre med å finne en omforent løsning
med lokale myndigheter før man endelig tar stilling til omfanget
av utbyggingen og kostnadsrammen i prosjektet. Dette må selvfølgelig
gjøres tidsnok til at man kan gjøre nødvendige reforhandlinger med
entreprenør i henhold til kontrakt.
Hvis regjeringen velger å gå inn
for å redusere prosjektet vesentlig, er ikke det akkurat i tråd
med lovnader fra Fremskrittspartiet og Høyre om mer helhetlig og
sammenhengende utbygging – spesielt med tanke på at det nå er utstyr
og personell tilgjengelig. Siste frist for å få dette avklart i
henhold til kontrakt er september 2017, tilfeldigvis akkurat samtidig
som en annen viktig kontrakt skal avklares – nemlig velgerkontrakten
mellom innbyggerne og de politiske partiene.
Helge Orten (H) [13:40:23]: Saksordføreren har på en god
måte redegjort for de forskjellige prosjektene som inngår i denne
proposisjonen, så jeg skal knytte noen kommentarer til de enkelte.
Fylkesvei 17 er hovedveien mellom
Steinkjer og Namsos. Sammen med fv. 720 knytter fv. 17 sammen Innherredskommunene
og kommunene på Fosen og i Namdalen og er viktig både for verdiskaping
og utvikling. Standarden på fylkesveien er ikke tilfredsstillende,
og etter initiativ fra lokale myndigheter er det laget et forslag
til en etappevis utbedring av disse to fylkesveiene.
Finansiering av trinn 1 er basert
på fylkeskommunale midler og bompenger, der bompengeandelen utgjør 50 pst.,
i tråd med lokalpolitiske vedtak. Det blir lagt opp til anleggsstart
i 2017, med åpning for trafikk i 2019. Dette er en vei som har relativt
høy andel tungtrafikk, og det mangler tilbud for både gående og
syklende. Slik sett er dette et godt prosjekt både for framkommeligheten
og for trafikksikkerheten.
Også i dette prosjektet er det rimelig
å anta at markedsrenten vil kunne bli lavere enn den beregningstekniske renten.
Det gir en mulighet for å redusere takstene om det er lokal interesse
for det, eller prosjektet kan bli betalt ned raskere enn forutsatt.
Det er også lagt opp til et passeringstak i takstgruppe 1, som er
særlig viktig for dem som bruker veien mest.
Prosjektet E16 Kongsvinger–Slomarka
i Hedmark er tidligere behandlet i Prop. 104 S for 2010–2011 og
i Prop. 32 S for 2014–2015. Jeg er godt fornøyd med at man nå er
kommet fram til en løsning der bomtakstene på sideveiene blir halvert.
I utgangspunktet er det grunn til å være forsiktig med bom på sidevei
av hensyn til lokaltrafikken, samtidig som det må gjøres konkrete
vurderinger i hvert enkelt tilfelle. Det er gjort her, og man er
kommet fram til en løsning med halv takst. Det er også gledelig
at unntaksordningen for dem som bor på Galterud og Fulu, blir videreført.
Når det gjelder prosjektet E6 Helgeland
nord, viser det seg at kostnaden blir høyere enn først antatt. Prognosen
for sluttkostnaden er nå økt til 2,4 mrd. 2017-kroner. Sammenlignet
med opprinnelig kostnadsramme er dette en økning på nærmere en halv
milliard kroner. På lik linje med for tilsvarende prosjekt, og for
så vidt i tråd med Stortingets vedtak, er det forutsatt at kostnadsrammen
skal overholdes, og at overskridelser skal dekkes inn med reduksjoner
i det samlede utbyggingsprosjektet. Vurderinger viser at det er
mulig å refinansiere kostnadsøkningen knyttet til utbedring av delstrekningen
Raudfjellfors–Krokstrand uten å øke de statlige bevilgningene, men
ved å benytte det handlingsrommet lavere lånerente gir. Det er positivt
og gjør at dette prosjektet kan gjennomføres som planlagt.
For å tilpasse totalprosjektet til
kostnadsoverskridelser, slik vi ser i dette prosjektet, foreligger
det en opsjon på å avbestille arbeidet på delstrekningene Krokstrand
sentrum og Krokstrand–Bolna. Fristen for å ta i bruk opsjonen og eventuelt
avbestille arbeidet på disse delstrekningene går ut i september
2017. Regjeringa anbefaler at vi avventer behandlingen av Nasjonal
transportplan nå i vår før det blir tatt stilling til om opsjonen
skal benyttes. Det er etter vår oppfatning en god strategi og gir
Stortinget en mulighet til å se dette i en helhetlig sammenheng,
noe det også er tid til.
Hans Fredrik Grøvan (KrF) [13:44:00]: Som saksordføreren
har gjort rede for, handler denne saken om fv. 17 og fv. 720 i Steinkjer
og Verran kommuner i Nord-Trøndelag. Dette er to veier som binder
sammen Innherredskommunene og kommunene på Fosen og i Namdalen. Dette
er viktige veier for utvikling og verdiskaping i regionen.
Ny og utbedret vei på fv. 17 og
fv. 720 Dyrstad–Sprova–Malm vil gi bedre og mer effektiv framkommelighet.
Reisetiden langs fv. 17 reduseres med flere minutter, mens reisetiden
mellom Asp og Malm reduseres med opptil åtte minutter, faktisk hele
40 pst. redusert reisetid på denne strekningen.
Men vel så viktig som redusert reisetid
er at vi nå får langt bedre trafikksikkerhet. Med dette får vi en
langt tryggere vei, og i tillegg blir miljøet langs dagens vei bedre.
Ny fv. 17 på sørsiden av Hjellbotn vil avlaste Vellamelen sentrum
for mye tungtrafikk. Det er dårlig standard på dagens vei. På strekningen
Dyrstad–Østvik er veien smal med mange avkjørsler, og på nordsiden
av Hjellbotn er veien svingete og uoversiktlig. Dette er trafikkfarlig,
og dessverre har det vært altfor mange ulykker, også med tragisk
utfall. Trafikksikkerhet må alltid ha høy prioritet, og ny vei er
derfor viktig å få på plass, sånn at både privatbilistene og tungtransporten
kan få en tryggere reisehverdag.
Kristelig Folkeparti støtter prosjektet,
og det gjelder også det øvrige som det gjøres rede for i proposisjonen, knyttet
til justert innkrevingsopplegg for E16 i Hedmark og E6 Helgeland.
Jeg viser ellers til saksordførerens gode gjennomgang.
Statsråd Ketil Solvik-Olsen [13:46:14]: Jeg er glad for at
Stortinget nå gir sin tilslutning til en rekke ulike veisaker, både
veiprosjekter der en skal bygge nytt, veiprosjekter som er under
utarbeidelse, og reduksjon av bompengebelastningen for bilister
enkelte steder.
Når det gjelder utbygging av fv. 17/fv. 720
Dyrstad–Sprova–Malm, er det en strekning der det er behov for utbedring.
Etter initiativ fra lokale myndigheter er det utarbeidet forslag
til utbedring av fylkesveien mellom Steinkjer og Namsos og omlegging
av fylkesveien i ny trasé fra krysset med fv. 17 til Malm i Verran
kommune. Det er lagt opp til etappevis utbygging med utbedring og
ombygging av fv. 17 på strekningen Dyrstad–Sprova–Malm og omlegging
av fv. 720 til Malm i første trinn. Trinn 2 vil bli omfattet av
tiltak på fv. 17 videre nordover fra Sprova til Namsos. Denne proposisjonen
gjelder altså trinn 1. Finansieringen er basert på ønsket en har
hatt lokalt om 50–50 femti-fordeling mellom fylkeskommunale midler
og bompenger. Det legges opp til byggestart nå i 2017 med åpning for
trafikk i 2019.
Vi har merket oss merknader fra
en del av partiene, som påpeker at bompengebelastningen her kan
oppfattes som urimelig for enkelte. Vi legger også merke til at
en peker på at reell lånerente bør legges til grunn, slik at bompengebelastningen
blir så liten som mulig. Partiene kan være uenige om måten vei finansieres
på, men jeg tror alle her er enige om at når vei først bygges, er
det et gode for lokalsamfunnet.
Nettopp det å prøve å redusere belastningen
med hensyn til bompenger er noe av det som ble tatt opp i prosjektet
på E16 som åpnet høsten 2014. Der har regjeringen allerede gjort
noen justeringer, som gjør at folk som bor på Galterud og Fulu har
fått en unntaksbestemmelse. Nå går en videre og halverer prisen
på bomstasjonene som er på sideveiene her. Det er også en del av
det å sørge for at når folk først kjører på ny vei, vil aksepten
– selv om en er imot bompenger – være større der, mens aksepten
vil være veldig liten for å betale bompenger på eksisterende veier. Vi
gjør dette i en prøveperiode på ett år sammen med de lokale myndigheter
for å se hvordan det utvikler seg, og for å ivareta flest mulige
hensyn. Så vil vi sette oss ned og gjøre en evaluering. Målet er
selvsagt å kunne ha den ordningen videre.
Jeg registrerer at Arbeiderpartiet
og Senterpartiet synes dette er uryddig og skaper forvirring rundt
bompenger på sideveier. Det forundrer meg ikke all den tid Arbeiderpartiet
og Senterpartiet har hatt som vane bare å innføre bompenger uten
noen som helst omsorg for dem som kjører på veiene. At det å få
en rabatt i en bomstasjon kan oppleves som forvirrende for Arbeiderpartiet,
forundrer meg ikke. Jeg synes allikevel at det er noe som er bra,
og vi vil helst prøve å gjøre mer av det. Så registrerer jeg at
Arbeiderpartiet og Senterpartiet som regel pleier å protestere på
dette. Det skal ikke stoppe regjeringen fra å gjøre bompengene mindre
belastende for innbyggerne.
Den tredje saken er prosjektet E6 Helgeland
nord, et veldig viktig veiprosjekt. Etter å ha kjørt hele strekningen sommeren
2014 er det ikke tvil om at strekningen trenger utbedring. Jeg er
også veldig glad for – etter å ha diskutert dette i mange, mange
år under ulike regjeringer – at disse veistrekningene faktisk blir
utbedret. Både for strekningen på Helgeland nord og Helgeland sør
kommer det penger til i 2017. Veiprosjektene er allerede under bygging.
Det skal bare i 2017 brukes nesten 1 mrd. kr på denne strekningen. Jeg
har registrert at lokale arbeiderpartipolitikere mener at regionen
er glemt. Da tenker jeg det er greit å minne om at den milliarden
som kommer bare i 2017, er mer enn det som kom i nesten åtte rød-grønne
år før det. Det viser at regionen i høyeste grad er husket. Det
som er utfordringen, er at det er en kostnadsøkning i prosjektet
på nesten en halv milliard kroner. Det er penger vi må håndtere.
Derfor jobber regjeringen, og vi skal jobbe videre med forslaget fra
Arbeiderpartiet – et unødvendig forslag all den tid regjeringen
allerede er på ballen. Men vi må jobbe videre for å se på hvordan
vi kan få kostnadsoverskridelser ned, hvordan vi sammen med entreprenører,
lokale myndigheter og vegvesen kan finne løsninger som gjør at en
kan få fullført veien best mulig innenfor de kostnadsrammene Stortinget
har gitt oss. Nå har vi funnet en løsning som gjør at en parsell
til garantert inkluderes i prosjektet. Så jobber vi videre med de
to siste, men vi må som sagt forholde oss til de vedtak som Stortinget
fatter.
Alt i alt betyr dette bedre vei
i mange deler av landet, og det kommer i tillegg til de over 60
veiprosjektene som allerede er under arbeid. Det betyr at om en
reiser på norgesferie i sommer, vil en kunne glede seg over gravemaskiner
og folk i gule vester mange steder.
Presidenten: Det
blir replikkordskifte.
Eirik Sivertsen (A) [13:51:32]: La meg starte med å bemerke
at hvis statsråden var så bekymret for at det var for mye bompenger,
kunne han bare la være å legge fram bompengeproposisjoner i Stortinget
– hvis han mener det er feil politikk.
La meg snakke om E6 Helgeland nord,
der en samlet komité har gitt uttrykk for viktigheten av å gjennomføre hele
prosjektet, og som jeg forstår at statsråden deler oppfatningen
om. Statsråden var i sitt innlegg inne på at han vil jobbe videre
med lokale og regionale myndigheter og entreprenører for å finne
en løsning på hvordan man skal få gjennomført dette prosjektet –
hele prosjektet – slik det var planlagt opprinnelig. Vi har hastverk.
Opsjonen går ut, som det ble sagt fra talerstolen her tidligere,
i september i år. Da blir mitt spørsmål: Hvordan vil statsråden
jobbe for å sikre at det ikke påløper unødvendige kostnader eller
forsinkelser, og at man kan finne en løsning sammen med lokale og
regionale myndigheter før september 2017?
Statsråd Ketil Solvik-Olsen [13:52:33]: Jeg vil jobbe sånn
som jeg har gjort allerede, nemlig ha kontakt med lokale ordførere,
lokale myndigheter, lokalt vegvesen og entreprenørene, nettopp fordi
det er den måten en finner løsninger på. Å sørge for at embetsverket
i departementet sammen med Vegvesenet jobber med de lokale aktørene er
måten en finner disse løsningene på. Det er for meg ganske innlysende.
Vi har allerede hatt mye kontakt. Jeg har tenkt meg opp for å se
på prosjektet i løpet av denne sommeren, nettopp også for å være
til stede og diskutere om det er løsninger som en tenker kan være
aktuelle lokalt, men som det kan være strid om – uten at jeg nå
vet om det finnes noe sånt.
Det er også veldig spennende at
Arbeiderpartiet sier at hvis regjeringen er imot bompenger, er det
bare å framlegge veiprosjekter uten bompenger. Det er litt rart
da at når regjeringen har foreslått å kutte bompenger, stemmer Arbeiderpartiet
imot. Når man har foreslått å legge bompenger inn i statsbudsjettet
for å redusere bompengeandelen, stemmer Arbeiderpartiet imot. Det
hadde vært veldig interessant å høre hva Arbeiderpartiet mener av
og til – ikke bare hva slags kritikk de har mot andre partier. Er
Arbeiderpartiet for å kutte bompenger? Er det noe en vil prioritere?
Det kunne vært interessant om Arbeiderpartiet sa noe om det selv.
Eirik Sivertsen (A) [13:53:38]: Når det gjelder bompenger,
har statsråden valgt å framsette en lang rekke bompengeproposisjoner.
Vi må anta at det er et uttrykk for den politikken statsråden faktisk
fører. Vi har støttet de bompengeproposisjonene som er lagt fram.
Statsråden var ikke veldig tydelig
på hvilke løsninger han ser for seg for å få på plass før september
det som gjelder E6 Helgeland nord. Her foreligger det flere lokale
initiativ. Kommunestyret i Rana har behandlet saken og debattert
den. I disse dager ligger tilsvarende sak i fylkestinget i Nordland.
Spørsmålet blir: Vil statsråden lytte til de ideene og forslagene
til løsning som er framsatt lokalt, eller har statsråden andre løsninger
for å sikre at han innfrir Stortingets ønske om at hele dette prosjektet
blir utbygd?
Statsråd Ketil Solvik-Olsen [13:54:29]: Denne regjeringen
praktiserer en politikk der vi lytter til lokale innspill. Det ville
vært rart om en ikke gjorde det. Så det er litt rart, egentlig,
å få et slikt spørsmål, for det kan jo tyde på at andre regjeringer
har hatt en annen tilnærming.
Vi kommer i alle fall til å lytte
til både lokale politikere, entreprenører, næringslivsfolk, lastebilsjåfører,
Vegvesenet, gravemaskinførere – hva det skal være – nettopp fordi de
gjerne har summen av en kompetanse som er langt mer enn det enkeltpersoner
har, og det er det vi trenger for å finne løsninger. Når jeg reiser
opp for å besøke dem, og når jeg har dem på mitt kontor, er det
nettopp for å få disse erfaringene og lete etter løsninger.
Så er det også litt rart – for å
gå tilbake til bompengene igjen – at Arbeiderpartiet nok en gang
prøver å gi inntrykk av at de mer enn gjerne er med på å kutte bompenger,
når vi vet at når Stortinget får saker fra regjeringen til behandling
som innebærer forslag om å kutte bompenger, er Arbeiderpartiet imot.
Så igjen hadde det vært interessant å høre om Arbeiderpartiet har
egne standpunkt, eller om hele stortingsperioden kun handler om
å kritisere andres standpunkt uten å mene noe selv. Vil Arbeiderpartiet
være med på å redusere bompengeandeler når prosjektene foreslås?
Karianne O. Tung (A) [13:55:40]: Fylkesrådet og fylkestinget
i Nord-Trøndelag har jobbet lenge for å få opprustet fv. 17 i fylket.
Allerede på nyåret i 2016 hadde daværende fylkesråd fra Høyre et
møte med undertegnede om at Stortinget måtte behandle bompengeproposisjonen for
fv.17 før sommeren 2016 for å holde framdrift i prosjektet. Nå står
vi her, i denne sal, ett år etterpå. Vi har bompengeproposisjonen
her, men det er en kjensgjerning at denne bompengeproposisjonen
har ligget uforholdsmessig lenge og ventet i departementet før Stortinget
har fått mulighet til å diskutere den. Da er egentlig mitt spørsmål
til statsråden: Hvorfor har statsråden brukt så lang tid på akkurat
denne fylkesveien?
Statsråd Ketil Solvik-Olsen [13:56:23]: Jeg kan forsikre
om at proposisjoner ikke ligger og dveler i departementet. Det er
prosesser rundt dem som av og til er prosesser som har vært etablert
for lenge siden, under ulike regjeringer, men som handler om kvalitetssikring.
Dette prosjektet er så pass stort at en har såkalte kvalitetssikringsprosesser
rundt det, og det er ting som vi må forholde oss til. Hvis ikke
kan en være ganske sikker på at partifeller av representanten Tung
vil ta meg inn i en kontrollkomité for å spørre hvorfor vi ikke
har fulgt normal prosedyre.
Jeg er glad for at vi nå har prosjektet
her, at vi får vedtatt det, og at vi kommer i gang med bygging.
Denne regjeringen sier ikke nei til veiprosjekt. Vi har opplevd
tidligere i dag at andre regjeringskonstellasjoner er imot veiprosjekt,
men ingen trenger å være tvil om at regjeringen og borgerlig side
mener det er fornuftig å bygge mer vei.
Janne Sjelmo Nordås (Sp) [13:57:24]: Det er positivt at statsråden
går i dialog med både entreprenører og de berørte kommunene for
å finne løsninger for de siste prosjektene, både Krokstrand, Krokstrand–Bolna
og trafikksikkerhetstiltakene i Hemnes og Rana. Det er nødvendig hvis
vi skal få en skikkelig helhetlig utbygging. Men en forutsetning
for hele prosjektet E6 Helgeland var at man skulle bygge ut fra
Nord-Trøndelag grense til Saltfjellet, og det mangler fortsatt en
parsell som var en del av forutsetningen, og forutsetningen var
at en skulle være ferdig innen 2020 med hele strekningen. Jeg ser
at diskusjonene går ganske kraftig på Helgeland om hvorvidt det
er realistisk mulig å få til. Hvordan vil statsråden sikre at man
får en helhetlig utbygging av hele strekningen? Da spør jeg også
om den parsellen som vi ikke vet nok om nå, Brenna–Brattås–Lien,
som også ligger inne som en viktig del.
Statsråd Ketil Solvik-Olsen [13:58:24]: Det er litt interessant
når rød-grønne politikere påpeker veiprosjekt som ikke er blitt
fullført – veiprosjekt som lå inne i forrige Nasjonal transportplan
uten at en kom i gang med dem, og nå er det plutselig krise når
dagens regjering bruker 1 mrd. kr, og det ikke er nok. Det vitner
litt om ulik standard for hva en selv har levert, og hva en forventer
at andre skal levere. Vi klarer ikke å løse alle problem på få år, men
ser en rundt på veinettet, ser en at det bygges mer nå enn noen
gang før, og det vedlikeholdes mer nå enn noen gang før. Oppsamlet
etterslep etter mange år med både rød-grønn regjering og andre regjeringer
begynner nå å bli tatt ned, for vi ser på infrastruktur som en viktig
del av samfunnets funksjoner, i byer, i tettsteder og på landsbygda
– nord, sør, øst og vest.
E6 Helgeland nord og sør får nesten
1 mrd. kr bare i 2017. Så ligger de andre strekningene inne. Nå
skal vi behandle Nasjonal transportplan i denne sal om et par måneder.
Den legges fram på onsdag, og der er det naturlig å se på helheten
i dette.
Janne Sjelmo Nordås (Sp) [13:59:29]: Jeg minner statsråden
om at litt av den situasjonen vi har kommet opp i, skyldes jo at
regjeringen trakk tilbake den proposisjonen som ble lagt fram i
2013, som forsinket prosjektet, og som dermed førte til at vi fikk
en litt annen situasjon på E6 Helgeland nord enn det vi kunne ha
hatt. Så er jeg glad for at statsråden antyder at vi skal lese i
NTP om Brenna–Brattås–Lien, men vil statsråden sikre at vi får en
helhetlig utbygging av hele strekningen innen 2020?
Statsråd Ketil Solvik-Olsen [14:00:00]: Nå bygges det ut
mange, mange mil – ja, nesten titalls mil med vei på Helgeland.
Jeg tror alle som kommer til å kjøre der i sommer – fantastisk sted
å feriere – vil oppleve at det skjer mye mer nå enn det har skjedd
noen gang før. Det at rød-grønne politikere lokalt prøver å skape
negativitet rundt dette, sier vel mer om en valgkamp enn om realiteter.
Jeg registrerer også at Senterpartiet
nå er kritisk til at vi brukte litt tid høsten 2013 på å bearbeide
stortingsproposisjonen om E6 Helgeland nord. Vel, for bilistene
som kjører den strekningen, er resultatet at staten tar over 300 mill. kr
mer av regningen. Det er en bomstasjon mindre, det er lavere takster.
Vi har tidligere sett at lave bompenger ikke er noe som opptar rød-grønne
politikere, men det opptar faktisk mange bilister. Da synes jeg
det er fornuftig at vi brukte litt tid på å gjøre bomprosjektet
bedre for bilistene enn det de rød-grønne hadde valgt, og så er
det ikke det som er problemet, slik kostnadsveksten har vært. Det
er helt andre ting enn de månedene vi brukte høsten 2013.
Presidenten: Replikkordskiftet
er over.
De talere som heretter får ordet,
har en taletid på inntil 3 minutter.
Sverre Myrli (A) [14:01:23]: Jeg tror kanskje dette blir
litt reprise på en debatt som har vært mellom meg og Johnsen tidligere,
angående bompenger på sidevegnett. Bare for å slå det fast: Det
er ingen som ønsker bompenger på sidevegnettet hvis en kan unngå
det. Poenget mitt – og jeg tror jeg har sagt det før fra denne talerstolen
– er at det må vurderes i hvert enkelt tilfelle, og en må gå inn
og finne løsninger i hver enkelt bompengesak. Hvis en ikke har bompenger
på sidevegnettet, kan en ofte komme i en situasjon hvor trafikken
øker betydelig på sidevegnettet – kanskje gjennom boligområder og
andre områder der det ikke er ønskelig med mer trafikk.
Jeg gjentar det som jeg har sagt
før, og som jeg tror det egentlig er bred enighet om i denne salen,
at det må en se på i hvert enkelt tilfelle og finne løsninger hvor
en ivaretar dem som ikke kjører på og ikke får glede av en ny veg,
slik at de unngår å betale bompenger – så langt det er mulig, samtidig
som det heller ikke er ønskelig med mye trafikk på lokalvegnettet.
Men ingen vegprosjekter er like, og ikke noen lokalvegnett er like,
så dette må det finnes løsninger på fra sak til sak.
Jeg tror nok ikke det er å ta for
sterkt i å si at det har hersket forvirring om hva slags bompengeopplegg
det skal være på sidevegnettet til E16. Jeg tror en kan finne ganske mange
oppslag i avisa Glåmdalen og andre steder om Johnsen og lokale partifeller
av ham, som den ene dagen har sagt noe, og om representanter fra
Statens vegvesen, som har sagt noe annet. Først skulle det ikke
være bompenger på vegen i det hele tatt – det ble det. Så skulle
det ikke være bompenger på sidevegnettet i det hele tatt – det ble
det. Så ble det en diskusjon om hva slags løsninger de som ikke
brukte sidevegene i det hele tatt – de som bor i området rundt Fulu
og Knutsrud, på nordsida av Glomma, og de som bor på Galterud, på
sørsida av Glomma – skulle få. Langt om lenge fikk de en ordning
hvor de slapp å betale. Jeg vil bare si: Det var bra, det var fint
at det kom en løsning på det spørsmålet – all ros for det – noe
vi også har støttet her.
Vi støtter også det forslaget som
nå foreligger, om at det skal innføres halv bomtakst på sidevegene.
Jeg vil bare presisere det: Vi støtter det, vi synes det er en fin
og fornuftig løsning. Som samferdselsministeren også sa: Det er en
prøveordning for ett år, og hvis dette medfører at det ikke blir
veldig mye økt trafikk på sidevegnettet sammenlignet med i dag,
er det en god løsning. Men det er altså en prøveordning for ett
år, og jeg sier for andre gang: Det støtter vi, det er en fin løsning.
Statsråd Ketil Solvik-Olsen [14:04:38]: Jeg synes det er
grunnlag for å gjøre seg noen refleksjoner også etter denne debatten.
Nå har vi altså fått kritikk for at vi bygger ut E16 mot Hønefoss
– noen av de rød-grønne mener det går for fort, mens andre mener
det går for sent. Vi får kritikk fra Arbeiderpartiet for at det
er bompenger, mens Arbeiderpartiet er imot å være med og kutte i
bompenger. I denne debatten har vi fått høre at det er kritikkverdig
at det er etterslep på fylkesveier, samtidig som en glemmer at da
en selv styrte, var det etterslep på både fylkesveier og riksveier.
Ting går faktisk i riktig retning.
Allikevel klarer en bare å se mørkt på ting. Jeg er glad i mørk
asfalt, men når en kikker mot horisonten, er det litt kjekkere når
den er blå. Det har vi også en regjering som er, og da blir verden
ofte litt bedre.
Arbeiderpartiet sier at man må se
etter løsninger fra sak til sak når det gjelder bompenger på sideveinettet.
Det er jo det denne regjeringen har gjort, det er det dette flertallet har
gjort. Det er derfor dagens flertall bevilger litt mer penger til
veiprosjekter som er allerede bygd, for å være med og se på løsninger
som kan redusere takstene.
På E16 inn mot Kongsvinger vil en
få økte statlige bevilgninger de neste årene, nettopp for å kunne
sette ned takstene, for å redusere risikoen, bl.a. ved det en nå
gjør. Det var Arbeiderpartiet imot. Arbeiderpartiet sier her at
de er for å se etter løsninger, men de er egentlig imot å implementere
dem, for de er imot å være med og finansiere dem. Da er spørsmålet:
Hvor konstruktivt er det å være i denne sal og diskutere sak etter
sak, når Arbeiderpartiet ikke klarer å ta et konkret standpunkt
når det gjelder hva de selv mener, men hele veien har ulike vikarierende
argumenter for å kritisere alle andre?
Det prosjektet vi her snakker om,
ble vedtatt under forrige regjering – med full bompengesats på sideveiene.
Vi har ikke sett at Arbeiderpartiet i denne salen har løftet en finger
for å finne løsninger – verken for innbyggerne på Galterud eller
på Fulu – for å få til reduserte takster. Så kommer Arbeiderpartiet
og sier at de er veldig fornøyd når regjeringen finner løsninger,
men at det har vært en forvirrende prosess. Vel, kanskje Arbeiderpartiets
lokalpolitikere skulle vært med og gitt en hjelpende hånd for å
finne de løsningene litt tidligere.
Det som er utfordringen når vi skal
gjøre noe med bomtakstene, er at en må få til enighet med dem som
er garantister bak bomprosjektene. Der sitter det mange lokale politikere
som ikke nødvendigvis har vært med og lett etter løsninger, men
nå har vi funnet dette. Jeg takker de lokale politikerne i Hedmark
som har vært med og sagt at dette prøver vi. Da har en vært konstruktiv,
og vi sørger for at bilistene får det litt bedre når de kjører på
disse veistrekningene. Det er jeg glad for.
Så håper jeg at Arbeiderpartiet
i framtiden vil være med og støtte forslag som kutter i bompenger,
istedenfor bare å være imot.
Tor André Johnsen (FrP) [14:07:47]: Det er godt å høre at
representanten Myrli fortsatt er – skal vi si – skeptisk, kritisk
og negativ til bom på sideveier, og det er bra. Det har blitt skapt
tvil om hva det skal være av bomløsning på sideveier på E16 – særlig
i media har det vært mye fram og tilbake, det har vært mye diskusjon
i media – men å påstå at det er vi fra Høyre og Fremskrittspartiet, regjeringen,
som har forårsaket den usikkerheten eller den tvilen, blir helt
feil, for vi har prøvd hele tiden å finne en god løsning.
Jeg må si at jeg er meget imponert
over samferdselsministeren som heldigvis ikke har gitt opp. Først
åpnet veien i 2014 – da ble det store protester på grunn av bom
på sideveier som sannsynligvis aldri skulle vært der. Da begynte
vi med bombrikke, fritak for lokalbefolkningen – det fikk vi heldigvis
til. Så prøvde vi å flytte bommen, for det var fortsatt ikke tilfredshet
lokalt – det blokkerte den arbeiderpartistyrte fylkeskommunen for.
Så prøvde vi å fjerne bommen – det blokkerte også Arbeiderpartiet
for. Så fikk vi et nytt lokalvalg, og kanskje det har bidratt positivt.
Det er litt spesielt, men i hvert fall har, som ministeren var inne på
i stad, bl.a. Sjur Strand, arbeiderpartiordføreren i Kongsvinger,
bidratt positivt til at vi fikk enighet lokalt om halv pris på sideveiene.
Den arbeiderpartistyrte fylkeskommunen har dessverre ikke bidratt
like positivt i alle disse årene, så kritikken må rettes dit og
ikke til regjeringen, for regjeringen har virkelig vært tålmodig
og prøvd gang på gang å få til en løsning.
Eirik Sivertsen (A) [14:09:45]: Når statsråden har behov
for å reflektere over debatten, tror jeg at jeg skal hive meg på
refleksjonene, jeg også.
Jeg skjønner jo at det er sårt for
statsråden å få kritikk. Tenk at noen kunne finne på å sette spørsmålstegn
ved den historien han forsøker å fortelle – en statsråd som har
styrt på tidenes største nasjonale transportplan, der vi la til
rette for å videreføre den satsingen som Arbeiderpartiet, Senterpartiet
og SV la opp til gjennom åtte år i regjering, der vi gjorde om Nasjonal
transportplan fra å være en ønskeliste over mange gode prosjekter,
til å etablere en tradisjon for at man faktisk fulgte opp ved å
bevilge penger. Jeg er veldig glad for at statsråden har anstrengt
seg for å følge opp den nasjonale transportplanen vi la fram, og
i hovedtrekk har klart å gjøre det, selv om vi også har kritisert
sider av det som ikke er godt nok gjort.
Men det som må være sårt for denne
statsråden, er at han ikke har levert på sine egne valgløfter, for
han gikk til valg på å bruke 45 mrd. kr mer i året enn hva han har
gjort. Rett skal være rett: Jeg skal gi ham rett i at han har brukt 2,5 mrd. kr
mer enn Nasjonal transportplan, jevnt over, hvert år. Han ligger
fortsatt 170 mrd. kr etter sitt eget valgløfte. Der har han ikke
innfridd. Det er for så vidt helt greit for Arbeiderpartiet, men
mange av statsrådens velgere har grunn til å være meget skuffet.
Statsråden og hans parti gikk til
valg ikke bare på ikke å legge fram nye bompengeproposisjoner, men
skulle sågar fjerne alle bompengestasjoner i dette landet. Høye
og mørke var de, men det er jo ikke det som er historien etter denne
regjeringen og denne statsrådens regime. Det som har skjedd, er
at han har sviktet sine velgere igjen og satt norgesrekord i innkreving
av bompenger. Vi i Arbeiderpartiet har erkjent at bompenger er en
del av hvordan vi finansierer veiutbyggingen her i landet for å
nå over alle de store behovene vi har, for innbyggere og næringsliv,
for å få forutsigbarhet, trygge veier og hurtigere framføringshastighet.
Det er ikke noe vi liker, men sånn er det.
Poenget er at statsråden har ført
sine egne velgere bak lyset. Det må han erkjenne når han skal gjøre
opp sitt regnskap. Så skal Arbeiderpartiet stå for sin politikk,
og det gjør vi. Vi har fulgt opp våre samferdselsløfter også i opposisjon.
Vi har satt av ca. 2 mrd. kr mer enn statsråden har klart å sette
av i denne perioden – disse siste fire årene hvor vi har sittet
i opposisjon – og vi er klare til å fortsette det samferdselsløftet
når vi forhåpentligvis kommer tilbake igjen i regjering.
Statsråd Ketil Solvik-Olsen [14:12:36]: Vi er nå inne i en
debatt som er litt på siden, men som allikevel er veldig relevant.
Jeg husker at for noen måneder siden
var representanten Sivertsen og jeg på Norges Lastebileier-Forbunds
møte på Hamar. Da fikk jeg høre akkurat den samme leksa. Til tross
for at jeg kunne dokumentere at stort sett alle påstandene om hva
som har skjedd, var feil, hører vi at de blir gjentatt gang på gang.
Vi styrer angivelig på en politikk vi er imot, vi gjør ingenting
annet enn det som automatisk ville skjedd.
La meg da minne om at statsbudsjettet
i 2017 er på 63 mrd. kr, mot 41 mrd. kr da vi overtok. Det er ingen
automatikk i at den veksten kommer, i hvert fall ikke hvis en ser
hva som var tradisjonsveksten de siste åtte årene før det, da hadde
vi vært langt lavere. Veksten var på drøyt 2 mrd. kr i året i snitt
– bra, det – men den har vært på godt over 3 mrd. kr i snitt nå.
Det er fordi vi prioriterer det. Pengene til samferdsel har økt
som en andel av statsbudsjettet, langt mer enn en kunne si da representanten
Sivertsens parti styrte.
Men det som egentlig viser forskjellen
på om det bare er retorikk, eller om det er substans, er å se på
hva som ble lovet i Nasjonal transportplan, og hva de rød-grønne
la opp til i sitt statsbudsjett for 2014 før de gikk av. La de opp
til å innfri sine egne løfter i 2014? Faktumet er at det borgerlige
flertallet måtte gå inn i punkt etter punkt – innenfor veiplanlegging,
innenfor vedlikehold, innenfor bygging, innenfor jernbaneplanlegging,
innenfor vedlikehold, innenfor bygging – og øke bevilgningene, for
hadde en lagt opp til det nivået som den rød-grønne regjeringen
la opp til, hadde vi langt ifra vært der at vi overoppfylte Nasjonal
transportplan fire år senere. Faktisk var det en nedgang i bevilgninger
til vedlikehold. En skulle altså øke forfallet på veinettet og jernbanenettet.
Til tross for at en i Nasjonal transportplan sa at forfallet skulle
ned, budsjetterte en med at forfallet kom til å øke. Vi måtte gå
inn med planleggingsmidler til over fem veiprosjekt for å sørge
for at de kunne få raskere framdrift, ikke senere framdrift. De veiprosjektene
får nå spaden i jorda i disse dager, rett og slett fordi pengene
kom, men det ville ikke vært mulig med den politikken som representanten
Sivertsens parti la opp til.
Derfor må en også se på realitetene
her. Dette landet har aldri manglet planer. Arbeiderpartiet la vel
fram en nasjonal motorveiplan i 1963. Hvor mange av veiprosjektene ble
realisert? Veldig få. Det er det som er forskjellen. De prosjektene
denne regjeringen og dette flertallet nå er i gang med, er prosjekt
som vi også stemte for i Stortinget – det skulle bare mangle om
vi ikke hadde gjort det. Samtidig påpekte vi at ambisjonene er større,
og derfor overoppfyller vi Nasjonal transportplan.
Jeg er også glad for at Arbeiderpartiet
sier at Fremskrittspartiet er det mest offensive partiet i Stortinget
når det gjelder infrastruktur. Men da må en også stemme Fremskrittspartiet
hvis en vil sørge for at vi får realisert politikken, så vi får
flertall i denne salen alene.
Eirik Sivertsen (A) [14:15:50]: La oss ha oppvarmingsrunder
for det som kommer utover våren.
Da vi overtok i regjering i 2005,
var samferdselsbudsjettet på ca. 20 mrd. kr. Det ble doblet gjennom
en historisk satsing i 2009, da vi hadde en vekst i Nasjonal transportplan
på 45 pst., som vi leverte på. I 2013 la vi fram en ny historisk
satsing, med en vekst på 50 pst.
På onsdag skal regjeringen legge
fram sin nasjonale transportplan. Det er eksamen. Hvilken vekst
er det man da legger opp til i samferdselsinvesteringene? Hvilken strategi
har man for å møte de kostnadssprekkene som har oppstått under denne
regjeringen? I høst fikk vi en lang rekke kostnadssprekker – tre
prosjekter bare summert til 10 mrd. kr. I dag har vi debattert en
sak som er utsatt, som har kostnadssprekker, og som det ikke er
kontroll på under denne statsråden. Hvordan skal man finansiere
de offensive løftene man har? Statsråden må gjerne snakke om sin offensive
politikk, men han leverer jo ikke i henhold til det. Han lovte 45 mrd. kr
mer hvert år. Der har han ikke innfridd. Én ting er å snakke om
det, noe annet å levere i henhold til det.
Statsråden har sagt at han ønsker
å bli målt på hva han faktisk gjorde. Ja, hva gjorde han? Han bevilget
ikke 45 mrd. kr mer hvert år. Han bevilget 2,5 mrd. kr. Han er «short»
i forhold til sine egne løfter. Det er det vi måler ham opp mot.
Og når det gjelder Nasjonal transportplan,
den gjeldende, som han styrer etter, og som nå har blitt benchmarking for
hva han synes er godt nok, leverer han jo heller ikke f.eks. på
kyst, der det er underfinansiert i henhold til planen. Dette er
landet som har verdens nest lengste kystlinje. Kystverket, havner
og farleier er nedprioritert i forhold til hva ambisjonsnivået var,
for å ta ett eksempel.
Denne våren får vi se eksamen. Da
skal vi se om statsråden får bestått, eller om han stryker, om det
bare er ord, eller om han også evner å levere en realistisk nasjonal transportplan,
som møter det ambisjonsnivået han skryter av å ha.
Presidenten: Det
er åpenbart flere som har behov for å tørrtrene.
Sverre Myrli (A) [14:18:20]: Deg om det, president!
I en sak tidligere i dag fikk jeg
av både samferdselsministeren og komitélederen kritikk fordi jeg
siterte fra proposisjonen som refererte til noe som visstnok ikke
hadde noe med saken å gjøre. Da gjaldt det E16 og Ringeriksbanen.
Men jeg tillater meg igjen å sitere fra proposisjonen vi nå har
til behandling, og håper det er greit denne gangen. Det gjelder
spørsmålet om halv takst på sideveiene til E16 i Sør-Odal og Kongsvinger.
Om det står det i proposisjonen:
«Det er rekna med at endringane
vil føre til at innkrevijngsperioden aukar med om lag 3 år, frå
13 til 16 år.»
Jeg sier det som en forlengelse
av debatten vi nettopp hadde om innkreving på sideveier. «There
is no free lunch» – det er greit at vi gjør dette nå. Vi støtter
det – nå sier jeg det en gang til – men nedsida ved det vi gjør
nå, er jo at det blir lengre innkrevingstid for bompengeprosjektet som
sådant. Det er altså bilistene selv som nå er med på å betale den
løsningen vi finner fram til.
Det siste poenget jeg vil ta opp,
er at Statens vegvesen, i forbindelse med det nye takstopplegget
med halv pris på sideveinettet, i mars måned, en stund før det skulle
tre i kraft, 27. mars, annonserte det nye takstopplegget og brukte
i annonsen begrepet «etter vedtak i Stortinget». Det stemmer ikke.
Stortinget har ikke fattet noe slikt vedtak. Det er ikke Stortingets
jobb å fatte noe slikt vedtak. Det trengs ikke stortingsvedtak.
Saken er en orienteringssak i Prop. 56 S for 2016–2017, og det er
den proposisjonen vi har til behandling i dag, 3. april. Når Statens
vegvesen heretter skal referere til vedtak i Stortinget, må det
foreligge et vedtak i Stortinget. Det var uryddig og uheldig i denne saken
– ikke verdens største sak, gjort er gjort, og Statens vegvesen
lærer sikkert av det – men det er nå riktig å påpeke det i alle
fall. Jeg har også sett at departementet i svar til komiteen har
sagt at det var uheldig. Da er vi ferdig med den saken, og så håper
vi at det nå blir en god løsning med halv takst på sideveiene. Saken
skal evalueres etter ett år, står det i proposisjonen, og da regner
jeg med at samferdselsministeren og departementet finner en god
løsning på fortsettelsen også.
Nikolai Astrup (H) [14:21:15]: Jeg registrerer at vi har
nok en debatt der vi egentlig debatterer noe helt annet enn det
som er på sakskartet. Det er kanskje ikke så mye å gjøre med, men
det er likevel grunn til å arrestere noen av de tingene som tas
opp, når vi først har en annen debatt enn det som var satt opp på
sakskartet.
Representanten Sivertsen spurte
hvilke grep regjeringen har tatt for å sørge for at vei- og baneprosjekter
nå leveres innenfor budsjett. Til det er det å svare bl.a.: opprettelsen
av Nye Veier AS, som ikke bare skal holde veiprosjektene på budsjett,
men faktisk levere dem til lavere kostnader enn de opprinnelig var
stipulert til. Nye Veier jobber nå mot at man skal realisere prosjektene
– hele porteføljen – 20 pst. rimeligere enn Statens vegvesen opprinnelig
hadde anslått. Det betyr mer vei for pengene.
Samtidig har vi jernbanereformen,
som også er et viktig grep som kan bidra til å kutte kostnader.
Sjefen i Bane NOR anslår at det er mulig å kutte 10–15 pst. av kostnadene
som er anslått for jernbaneutbyggingene vi har foran oss. Bare for
intercityutbyggingen vil det utgjøre kanskje opp mot 15 mrd. kr.
Så det er helt synlige resultater av at vi tar grep for å realisere
prosjektene rimeligere og raskere enn tidligere. Det som er påfallende,
er jo at Arbeiderpartiet stort sett er imot all form for nytenkning
for nettopp å få mer vei for pengene, for å få realisert bane og
vei raskere. Det er skuffende.
Jeg reagerer også på påstanden fra
representanten Sivertsen om at Fremskrittspartiet fører sine egne
velgere bak lyset. Dersom det var slik at Fremskrittspartiet hadde rent
flertall, hadde det kanskje vært rimelig å ta opp at ikke alt som
står i Fremskrittspartiets program, samsvarer med hva som er regjeringens
politikk. Men det er altså slik at vi er to partier i regjering
og to partier som støtter denne regjeringen, og det er summen av
den politikken som føres. Da synes jeg det blir helt urimelig å
fremføre den typen påstander fra Stortingets talerstol som representanten
Sivertsen akkurat gjorde.
Morten Stordalen (FrP) [14:23:52]: Siden vi tydeligvis har
en annen debatt enn den vi egentlig skulle ha nå, må jeg få lov
til å svare litt.
Når Arbeiderpartiets Eirik Sivertsen
peker på Fremskrittspartiet og valgløfter, synes jeg det er merkelig
at man kanskje ikke har fått med seg at Stortinget er sammensatt
av flere partier, og at demokrati er at flertallet bestemmer.
Når Arbeiderpartiets Eirik Sivertsen
peker på Fremskrittspartiet og sier at man bare følger opp Arbeiderpartiets
NTP, sier jeg: Nei, heldigvis gjør vi ikke det. Vi overoppfyller
den. Skulle vi fulgt Arbeiderpartiets NTP, ville forfallet økt –
akkurat som det gjorde i de foregående åtte årene – hvert eneste
år på både vei og bane. Så heldigvis, for Norges befolkning, følger
vi ikke Arbeiderpartiets plan. Vi gjør mye, mye mer.
Alle husker overskriftene i alle
riksmediene om hvor stort forfallet var, hvor hinsides det var.
Hvert eneste år forfalt Norge, og infrastrukturen forfalt.
Når Eirik Sivertsen er bekymret
for kostnadsøkninger, hvorfor i all verden har ikke Arbeiderpartiet
begynt å tenke nytt? Hver eneste reform har de stemt ned. De har
ingen nye løsninger – kun kritikk og tom retorikk.
Når Eirik Sivertsen er bekymret
for NTP og det som kommer, kan det være på grunn av det jeg har
lest i media at Eirik Sivertsen har sagt, at vi nok må forvente
å bygge mindre vei i framtiden når vi får autonome kjøretøyer. Nei, tvert
imot – vi skal bygge mer vei. Autonome kjøretøy har fire hjul, de
også. Jeg anbefaler Eirik Sivertsen å gå på besøk og se på elbiler
og hybridbiler. De har fire hjul, akkurat som en vanlig fossildrevet
bil.
Det blir flere mennesker som skal
bo i byer og på landet, og derfor trenger vi mer vei, ikke mindre
vei.
Når Sverre Myrli er bekymret for
lengre nedbetalingstid – ja, det var man også under den forrige
regjeringen, den rød-grønne, når det gjaldt Vestfold og E18. Da
var det krise å sette ned takstene, som i utgangspunktet skulle være
116 kr på E18 i Vestfold. Man hadde strie forhandlinger med den
foregående regjeringen, den rød-grønne regjeringen, og fikk det
ned til 87 kr, men man var bekymret for at det skulle bli trafikkslitasje
på sideveiene. Da måtte man sette opp hindringer. Det ble kritikk
da denne regjeringen satte takstene ned til 57 kr, uten bom på sideveier. Resultatet
er at veien betales raskere enn man forutså, fordi flere bruker
veien, fordi flere har råd til å bruke den. Næringslivet går så
det suser, fordi de har råd til å kjøre der. Varene blir rimeligere
enn de ville vært med de rød-grønne. Og den vanlige mannen i gata
og vanlige familier har råd til å bruke veien – en trygg og sikker
vei. Det skal vi fortsette med.
Presidenten: Flere
har ikke bedt om ordet til sak nr. 5.
Interpellasjon
fra representanten Michael Tetzschner til helse- og omsorgsministeren:
«Diakonhjemmet og Lovisenberg Diakonale
sykehus har tilkjennegitt interesse for å overta ansvaret for finansiering,
utbygging og drift av «nye Aker lokalsykehus». Dette gir muligheter
for rask etablering av det nye lokalsykehuset basert på langvarig
avtale med Helse Sør-Øst. Det foreligger også muligheter for at
Oslo flytter storbylegevakten til Aker. Oslo trenger ny legevakt,
og en slik tjeneste tilbys best med tilknytning til et akuttsykehus. Kapitalen
bak investeringene behøver ikke å komme fra staten. De to stiftelsene
sier de har midler og styrke til å prosjektere, finansiere og bygge,
og de har kompetanse på akkurat dette fra egen virksomhet.
Kan statsråden tenke seg å invitere
Diakonhjemmet og Lovisenberg til et samarbeid med tanke på etablering
av et nytt lokalsykehus i Oslo»?
Michael Tetzschner (H) [14:27:57]: Jeg kommer ikke til å
bruke ti minutter, for interpellasjonen er lagt opp slik at den
munner ut i et ganske konkret spørsmål. Det er om helseministeren
ser for seg å kunne samarbeide med Diakonhjemmet og Lovisenberg
Diakonale Sykehus om å utbygge sykehustilbudet i Oslo. Fra pressen
vil det også være kjent at de ser for seg særlig å kunne medvirke
til å videreutvikle den sykehusaktiviteten som er i Aker sykehus’
lokaler og tilstøtende herligheter.
Men utover dette konkrete initiativet,
som jeg gjerne vil høre helseministerens synspunkter på, vil jeg
ikke unnlate å minne om at forespørselen henger sammen med et tema av
større aktualitet og viktighet. Det gjelder også, i det litt større
bildet, hvordan Oslos to diakonale sykehus kan anvendes på best
mulig måte. Det er snakk om to velkjente og velrennomerte sykehus
som har lang tradisjon for å samarbeide med en offentlig sykehuseier.
Det er en historikk som skriver seg mange tiår tilbake i tid, også
tilbake til den gang da Oslo kommune, i egenskap av å være fylkeskommune,
var eier og økonomisk ansvarlig for spesialisthelsetjenesten.
Det er i denne politiske forsamlingen
også fristende å legge til at de to sykehusene har en eierstruktur
som har en bredere velvilje i denne salen, i det at også sosialdemokratiske
helsepolitikere innser verdien av ideelt drevne institusjoner, altså
ikke-statlig eide sykehus som driver med utgangspunkt i det ideelle,
til forskjell fra å ha kommersielle siktemål. Om denne formen for
eierskap ikke akkurat har vært elsket av venstresiden, har de ideelle
likevel vært akseptert av sosialdemokratene. Det er litt usikkert
hvilken skjebne de går i møte hvis Arbeiderpartiet skal binde seg til
et samarbeid til venstre for seg, slik vi har sett i Oslo. Det er
likevel et annet spørsmål.
Spørsmålet her er om man i helseforetakssystemet
er i stand til å fange opp ideer og initiativer fra de ideelle samarbeidspartnerne
og respondere positivt på disse, uten å bli møtt med unødig skepsis
– den skepsisen som ikke bringer oss noen steder, og som har en
undertone av at vi vet best, og av at initiativene helst skal komme
fra de sentrale helseforetaksplanleggere.
Det er på denne bakgrunn jeg ser
med særlig forventning frem til statsrådens svar.
Marit Nybakk hadde her overtatt
presidentplassen.
Statsråd Bent Høie [14:31:15]: Nytt lokalsykehus på Aker
er en del av den samlede utviklingen ved Oslo universitetssykehus
som ble vedtatt i juni i fjor. I tillegg til nye Aker sykehus inkluderer
et framtidig målbilde for Oslo et komplett regionsykehus med lokalsykehusfunksjoner
på Gaustad og et spesialisert kreftsykehus på Radiumhospitalet.
Ifølge Nasjonal helse- og sykehusplan vil sykehuset på Aker bli
definert som et stort akuttsykehus, som også skal inneholde universitetsarealer.
Det er planlagt at Aker sykehus gradvis skal overta bydelene som
Ullevål sykehus har ansvar for i dag, i tillegg til de bydelene som
i dag får spesialisthelsetjenestetilbud ved Ahus.
Helse Sør-Øst helseregion har lagt
til grunn at Aker sykehus skal utvikles trinnvis og parallelt med
utbyggingen på Gaustad. Etablering av et lokalsykehus på Aker vil være
et viktig grep for å håndtere kapasitetsutfordringene i sykehusområdene
Oslo og Akershus. En trinnvis utvikling av lokalsykehuset vil tillate
gradvis økning og overføring av behandlingskapasitet mellom sykehusene
i sykehusområdene Oslo og Akershus i takt med endringer i befolkningsgrunnlaget.
Helse Sør-Øst er opptatt av hvordan
Diakonhjemmet Sykehus og Lovisenberg Diakonale Sykehus på best mulig måte
kan bidra til å løse kapasitetsutfordringen i hovedstaden på lang
sikt. De to sykehusene har avtaler med Helse Sør-Øst, og til sammen
har de lokalsykehusansvar for seks bydeler. Sykehusene er en integrert
del av spesialisthelsetjenesten og er også integrert i helseregionens
planer for den framtidige spesialisthelsetjenesten i Oslo.
I et framtidig målbilde for Oslo
universitetssykehus har Helse Sør-Øst lagt til grunn at det skal
jobbes videre med oppgavedelingen i Oslo, slik at nye oppgaver kan
overføres til Diakonhjemmet Sykehus og Lovisenberg Diakonale Sykehus.
De vil da ta hånd om en større andel av sitt eget pasientgrunnlag,
i tillegg til veksten i befolkningen i eget opptaksområde.
Begge sykehusene mangler i dag tilbud
til den befolkningen de allerede har ansvar for, og som det vil
være naturlig at sykehus av denne størrelse har, og som er tilbud som
finnes ved sammenlignbare sykehus. Økt ansvar for egen befolkning
og veksten i befolkningen vil representere en betydelig økning i
aktivitet og oppgaver for begge disse sykehusene.
Forslaget om at Diakonhjemmet og
Lovisenberg Diakonale Sykehus skal gis anledning til å overta ansvaret
for finansiering, utbygging og drift av nye Aker lokalsykehus, innebærer
nye oppgaver for sykehusene og vil kreve at det inngås en ny avtale.
Nye avtaler omfattes av lov og forskrift om offentlige anskaffelser.
Dette regelverket krever normalt at det avholdes konkurranse. Det
er derfor etter alt å dømme ikke mulig å inngå en direkte avtale
med de to aktørene om utbygging og drift av et nytt sykehus.
Regjeringens mål er mest mulig effektiv
bruk av fellesskapets ressurser, og jeg er derfor positiv til samarbeid med
ideelle og private. Samtidig er det Helse Sør-Øst og Oslo universitetssykehus
som har ansvaret for å utvikle sykehusene i Oslo og for å vurdere
de ulike løsningene for dette. Det er derfor Helse Sør-Øst som må
vurdere om det er hensiktsmessig å la private ideelle drive nye
Aker sykehus.
Jeg vil legge til at tilgang på
kapital ikke bør være avgjørende for utviklingen av helsetjenesten.
Finansiering er viktig for å få realisert de samlede prosjektplanene
ved Oslo universitetssykehus, men bør ikke avgjøre hvordan tjenesten
organiseres. De samlede planene vil medføre vesentlige økonomiske
konsekvenser for Oslo universitetssykehus og Helse Sør-Øst.
Jeg er gjort kjent med at Helse
Sør-Øst ønsker å framskynde planene for utbygging av Aker, og at
de vil behandle oppstart av konseptfasen i juni i år. Helse Sør-Øst har
høstet erfaringer gjennom utbyggingen av Ahus og det nye sykehuset
i Østfold. Dette er sykehusprosjekter som Helse Sør-Øst har gjennomført
innenfor tidsplan og økonomiske rammer, og erfaringene vil være
nyttige når nye Aker sykehus skal bygges.
Som en forstår ut fra mitt svar,
mener jeg det må være hva som er hensiktsmessig, og hva som tjener
formålet, nemlig å få på plass et nytt lokalsykehus på Aker av den størrelse
og med den kapasitet som det er behov for, som må være styrende
for hvilken utbyggingsform som velges. Ønsker private ideelle som
Lovisenberg Diakonale Sykehus og Diakonhjemmet Sykehus å bidra i
slike planer, er det naturlig at de presenterer sine muligheter
for dette for Helse Sør-Øst, og at Helse Sør-Øst og Oslo universitetssykehus
da gjør en samlet vurdering av hva som tjener hensikten med utbyggingen
av et nytt sykehus på Aker best.
Michael Tetzschner (H) [14:36:52]: Jeg takker statsråden
for svaret. Det inneholdt flere opplysninger som det var god grunn
til å glede seg over, for det første at man har utviklingsplaner
– og ikke avviklingsplaner – for sykehusdriften på Aker sykehus.
Det er positivt i forhold til det som var hele psykologien og oppfatningen
av dette området under forgjengerne til helsestatsråden, uten at
jeg behøver å nevne Arbeiderparti-statsrådene ved navn. Så det er
notert som et «statement», som man kan bygge på, og som er positivt.
Det andre jeg merket meg som også var positivt, var at man så for
seg nye oppgaver lagt til våre diakonale sykehus. Det velger jeg
å tolke som en positiv holdning til hva disse kan drive med og bidra
til i utbyggingen av helsetjenestene i vår by og vår region.
Når det gjelder selve ansvaret for
konkrete utbyggingsoppgaver, la jeg merke til at statsråden var
noe mer forbeholden og viste til at man må følge anbudsreglement
osv. Jeg er jo heller ikke for at man skal foreta direkte tildelinger
hvis det ikke er tillatt etter konkurranseloven, men man kan altså
bruke de mulighetene man tross alt har, til å bringe inn andre impulser
enn de som nødvendigvis befinner seg i helsestatsrådens umiddelbare
nærhet. Og det er flere måter å gjøre dette på.
Jeg vil også minne om fordelen som
disse sykehusene nå har ved at de er oppe i utbyggingsoppgaver som
har gitt dem kompetanse til å forestå større initiativer av anleggsmessig
karakter, utover det driftsmessige, som vi vet at de allerede håndterer
på en god måte. Dernest er det også dette med at den daglige styringsstrukturen
i disse organisasjonene ofte gir fordeler ut fra et styringsperspektiv.
Jeg skjønner jo selvfølgelig at investeringssiden innen de styringsmodellene
vi har for spesialisthelsetjenesten, må rammefastsettes av staten,
og også at innretningen må fastsettes ut fra nasjonale føringer,
men jeg vil oppfordre statsråden til å se nærmere på hvordan man
nå også kan bringe inn privat kapital og private ideer når det gjelder
investeringer.
Statsråd Bent Høie [14:40:06]: Takk for tilbakemeldingen.
Jeg er helt enig i at det er en veldig positiv utvikling vi nå ser
i Oslo-området knyttet til hva som skal være det fremtidige sykehustilbudet,
der gamle ideer og løsninger om ett stort sykehus i Oslo er forlatt,
og at vi nå har besluttet hvordan strukturen skal være, og at det
nå jobbes effektivt for å oppnå det som er målsettingen, som også innebærer
et stort akuttsykehus på Aker. Så er det helt klart at de to eksisterende
diakonale sykehusene vil få større og utvidede oppgaver, ikke minst
knyttet til å være enda mer komplette lokalsykehus for de seks bydelene som
de allerede har ansvaret for.
Så er vi i en situasjon der Helse
Sør-Øst ønsker en god og rask framdrift på planleggingen og utviklingen
av det nye sykehuset på Aker. I en slik sammenheng mener jeg at de
må vurdere hvilke løsninger som tjener den hensikten best. Fra min
og regjeringens side er det ingen tilbakeholdenhet ideologisk eller
politisk med å velge samarbeidsløsninger med private og ideelle
utbyggere. Det er viktig, selvfølgelig, at en da forholder seg til
det lovverket og regelverket og føringer som er på det området.
En så stor etablering som det nye
akuttsykehuset på Aker vil måtte kreve et anbud etter reglene for
offentlig anskaffelse og kan ikke bare innebære en utvidelse av
eksisterende avtaler en har med disse virksomhetene. Men det mener
jeg først og fremst er en vurdering av hvilke modeller en velger
å bruke, som må ligge i Helse Sør-Øst og Oslo universitetssykehus.
Det er selvfølgelig en fordel å ha et mangfold av ulike løsninger
å drøfte på dette området også, og det er noe jeg er opptatt av
skal ivaretas også videre.
Jan Bøhler (A) [14:42:47]: Jeg vil takke statsråden for et
godt innlegg.
I denne saken har det vært bred
politisk enighet blant partiene i Oslo, hvor vi alle har pekt på
befolkningsveksten i Oslo og Akershus, som hvis man summerer den,
i gjennomsnitt ligger på 25 000 i året og etter prognosene vil gjøre
det i årene framover også. Vi har vært bekymret for at planleggingen
av lokalsykehuskapasiteten har bygd på rapporter fra Sintef – først
en som kom i 2007–2008 – som sa at man trengte mindre lokalsykehuskapasitet
i området. Det førte til at man ikke lenger brukte Aker som lokalsykehus,
men bygde opp Samhandlingsarena Aker og annen aktivitet der. En
ny rapport fra Sintef i 2014 holdt fortsatt på at man kunne greie
seg med den kapasiteten man hadde, samt noe utvidet bruk av Lovisenberg
og Diakonhjemmet. Men med etterspørselen fra en befolkning som øker
med 25 000 i året, i forhold til hva man ellers i landet har av
kapasitet, var det grunn til stor bekymring blant oss politikere
her lokalt. Særlig når vi etter at den siste bydelen var faset over
til Ahus fra 1. januar 2011, så at man allerede vinteren 2014/2015
ikke hadde plass til alle på Ahus, men måtte sende pasienter alternativt
til Diakonhjemmet, Lovisenberg, Ullevål eller Ahus, begynte diskusjonen
om kravet om at man måtte få opp et nytt lokalsykehus på Aker, virkelig
å få enda større tyngde.
Det var gledelig da vi på et debattmøte
den 25. april 2016 opplevde at Bjørn Erikstein, direktøren for Oslo
universitetssykehus, for første gang sa at han ville bygge nytt lokalsykehus
på Aker. Men det var lenge uklart hvor fort det ville skje. Det
ble sagt at først skulle man bygge det store, nye sykehuset på Gaustad,
først kom det bare psykiatridel på Aker, osv. – det kunne ta 20–30
år før det ble noe nytt lokalsykehus på Aker.
Det var veldig gledelig da Helse
Sør-Øst kom ut med klarere beskjeder. Jeg kan sitere Dagsavisen
fra 8. februar, der direktøren i Helse Sør-Øst sier at man skal
søke om lån til bygging på Aker i løpet av ett år. Deretter ville
det ta fem–seks år å bygge et nytt sykehus der. At de nå sier at
de ser for seg å ha ferdig et nytt lokalsykehus i tidsrommet 2025–2027,
er, slik jeg bedømmer det, å sette full fart i dette byggeprosjektet.
De har også sagt at det nå ikke lenger snakk om at man først skal
bygge et psykiatribygg osv., nå ser man at man må prioritere somatikken
– det trengs flere lokalsykehus innen somatikk i Oslo-området –
høyere og parallelt med de andre byggeprosjektene, minst.
Det vi kan si om Helse Sør-Øst,
er at de har høy kompetanse på byggeprosjekter. Statsråden viste
til at de nå har gjennomført et stort byggeprosjekt i Østfold, og
de har også kompetanse fra mange andre sammenhenger. Det er viktig
for Helse Sør-Øst, i de vedtakene og det de har lagt opp til av
planer for lokalsykehusdekning i Oslo, at Lovisenberg og Diakonhjemmet,
som statsråden var inne på, kan få en større egendekning med tanke
på de seks bydelene de har lokalsykehuspasientansvar for. Tallene
fra Helse Sør-Øst forteller at Lovisenberg i dag har 29 pst. egendekning,
og at Diakonhjemmet har 44 pst. egendekning. Det er mye lavere enn
det som er det normale for lokalsykehus ellers i landet, noe statsråden
også var inne på. Det fører til at pasienter som sogner til de lokalsykehusene,
blir sendt forskjellige steder når de skal behandles for plager
som man ikke har behandlingsdekning for på de sykehusene.
Jeg er enig med statsråden og Michael
Tetzschner i at Lovisenberg og Diakonhjemmet er gode sykehus, men
hovedoppgaven bør være å jobbe med egendekning, slik at det nye
lokalsykehuset på Aker, det nye sykehuset på Gaustad, Lovisenberg
og Diakonhjemmet sammen kan gi en bedre lokalsykehustjeneste til
alle innbyggerne i Oslo så fort som mulig. I mellomtiden vil Lovisenberg
og Diakonhjemmet spille en stor rolle i å avlaste Ahus fram mot 2025.
Jeg håper at det kan være enighet
om dette, og at vi slipper en dragkamp mellom partiene om hva som
skal være løsningen her. Hensikten med å få bygd dette fortest mulig skulle
være ivaretatt.
Christian Tybring-Gjedde (FrP) [14:48:13]: La meg aller først
takke interpellanten for en utmerket interpellasjon og for et utmerket
spørsmål til helsestatsråden. Jeg var nesten 100 pst. fornøyd med
svaret, men ikke helt.
Aker sykehus har vært et hjertebarn
for Fremskrittspartiet i alle år, helt tilbake til 2009–2010, da
vi fremmet et representantforslag her i stortingssalen, men ikke
fikk støtte for det fra noen. Vi hadde nok retorisk støtte fra representanten
Bøhler, særlig i mediene, men det var altså ikke noe ønske om å
bevare Aker den gangen. Nå er vedtaket blitt en realitet – vi får
et nytt Aker sykehus, og sykehusstrukturen for Oslo er vedtatt.
Nå er det bred enighet om det, og det er positivt. Da leverer regjeringen
til glede for innbyggerne – og også for representanten Bøhler, vil
jeg anta. Men det kan ta unødvendig lang tid, og det vil selvsagt
bli dyrt.
Og det er antydet, i motsetning
til det representanten Bøhler sier, at det kan være mer enn 15 år
til man kan ta nye Aker i bruk og ta imot pasienter. Det vil få
konsekvenser. Det vil bety at man i disse årene vil måtte vedlikeholde og
opprettholde dagens tjenestetilbud – det som nå er tilgjengelig.
Det vil også kreve mer finansiering av eksisterende infrastruktur
og gjøre prosessen til Aker eventuelt er på plass om 15–17 år, dyr.
Så mye tid mener jeg at vi ikke har, og jeg synes man skal gå raskere
frem, som representanten Tetzschner også antyder.
Det at vi kan åpne Aker tidligere,
og sågar mange år tidligere, dersom vi får til en annen finansieringsform
ved private og ideelle aktører, vil også være bedre for pasientene.
Men da må man sette politisk ideologi på båsen og innbyggerne og
pasientene først. For det vil være innbyggerne og pasientene som
vinner. Oslo by vil vinne, det offentlige vil vinne, helsevesenet
vil vinne, og forhåpentligvis vil de ideelle og private aktørene
vinne. Det eneste som vil tape, som den har tapt mange ganger før,
er sosialistisk, gammeldags ideologi. Det heter seg at man ikke
skal tjene penger på syke pasienter, man skal ikke tjene penger
på barn, man skal ikke tjene penger på andre tjenester for innbyggerne,
men man kan altså tjene penger f.eks. på mat og på alle andre tjenester
for innbyggerne. Men der setter man tydeligvis grensen for det å
hjelpe innbyggerne med å få de beste tjenestene. Da skal man ikke
tjene penger.
Jeg har fartet mye rundt i Oslo
by, og jeg har ennå ikke møtt en eneste innbygger eller velger som
er imot å få bedre helsetjenester på grunn av finansieringsformen.
Jeg tror faktisk ikke det finnes noen, bortsett fra sosialister,
som har en ideologi om at de ikke skal bruke private aktører. Vi kan
spare statens lånebudsjetter, vi trenger ikke være avhengige av
årlige statsbudsjetter, dersom vi får til en slik ordning med private
og ideelle aktører som nevnt av representanten Tetzschner.
Det er veldig flott hvis statsråden
kan bruke konkurranseprinsippet. Det er helt i orden at man bruker
det lovverket som gjelder, men det hindrer jo ikke at statsråden
kan ta initiativ til å få klarlagt hva som ligger på bordet: Hva kan
legges på bordet av konkrete tilbud? Hvor raskt kan det gå? Har
de finansieringen i orden? Kan de drifte? Osv. Det bør man ha klarlagt.
Som det for så vidt er undersøkt på annet vis, er det mulig, men
jeg vil gjerne ha statsråden til å komme på banen og være en del
av en prosess som gjør det mulig.
Så er det også ganske vesentlig:
Når regjeringen består av to partier og begge partiene ønsker dette,
får vi håpe at regjeringen er så positiv at den tar dette initiativet
– med hensyn til alt lovverk som ligger der, selvsagt – men jeg håper
at det blir gjort.
Olaug V. Bollestad (KrF) [14:52:31]: For noen måneder siden
fattet flertallet i denne salen et vedtak der vi ba regjeringen
om å fastslå et mål om vekst i andelen av den samlede helse- og
omsorgssektoren som skal være organisert og drevet som ideell virksomhet,
og på egnet måte legge fram for Stortinget en plan med kortsiktige
og langsiktige tiltak for å oppnå dette. Dette var et svært viktig
vedtak om å sette et nasjonalt mål om vekst i ideell sektor. Jeg
ser fram til å behandle denne planen for oppfølgingen av nettopp
denne målsettingen. For denne målsettingen forutsetter at det offentlige,
på både stats- og kommunenivå, aktivt arbeider for å ta vare på
de ideelle aktørene vi har, og å takke ja til nye og gode initiativ.
Målet om vekst i de ideelles andel
forutsetter at det offentlige tar i bruk de mulighetene som ligger
i det nye regelverket for offentlige anskaffelser og offentlig støtte, med
et mål om å videreføre og øke den andelen de ideelle organisasjonene
har av tiltak på helse- og omsorgsfeltet. Muligheten for gode innkjøp
i tråd med politiske mål om vekst i ideell andel er på plass i anskaffelsesloven.
Det sikret vi i denne salen da lovbehandlingen ble vedtatt.
I Oslo har Kristelig Folkepartis
bystyrerepresentant Erik Lunde på forbilledlig måte foreslått et
tallfestet mål, og det er nå vedtatt av flertallet i bystyret i
Oslo at en ønsker å øke de ideelle aktørenes posisjon i Oslos velferdstjenester.
Bystyret har bedt byrådet om å innføre et mål om at om lag 25 pst.
av institusjonsplassene i helse- og omsorgssektoren skal være organisert
og drevet som ideell virksomhet innen 2025, så sant dette ikke får
vesentlige negative konsekvenser for kommunens eget tjenestetilbud. Bystyret
ber byrådet bruke handlingsrommet så langt det er mulig, for å gi
ideelle aktører en forrang foran kommersielle når eksisterende kontrakter
med private driftere løper ut, eller når nye kontrakter skal inngås
om drift av tjenester i helse- og omsorgssektoren.
Dette er et eksempel til etterfølgelse
for alle landet kommuner. Det holder ikke med festtaler; vi må ha
forpliktende politikk og konkrete tiltak og bruke de mulighetene
som foreligger. Dette gjelder ikke bare kommuner, dette gjelder
også på nasjonalt nivå. Vi har et felles mål om vekst i den ideelle
sektorens andel av drift av tjenester i helse- og omsorgssektoren.
Kristelig Folkeparti mener det er viktig å gripe de sjansene som
byr seg, for å utvikle akkurat den tjenesten, og nå ligger denne
tjenesten rett foran oss, i Oslo.
Ketil Kjenseth (V) [14:56:12]: Aller først: Takk til representanten
Tetzschner for å løfte opp en viktig diskusjon. Det er en diskusjon
som er særlig viktig for Oslo, men den har også betydning for resten
av landet. Befolkningsutviklingen i Oslo er gledelig, og det vil
bli behov for flere helsetjenester med en større befolkning.
Til forskjell fra andre deler av
landet, har Oslo også en veldig vekst i den unge befolkningen. Det
tilsier at en også må bygge ut tilbudet til dem. Andre deler av
landet står overfor en utfordring med en veldig aldrende befolkning, og
det må tilpasses deres behov.
Når det gjelder den nasjonale diskusjonen,
er anledningen til å bygge et nytt lokalsykehus i Oslo viktig også
fordi vi kan lære for andre, framtidige investeringer. Vi skal investere
mye også i andre deler av helsesektoren i andre deler av Norge.
Vi står foran en betydelig utvikling i teknologien, men vi står
også overfor utfordringer knyttet til ledelse og organisering av
de store offentlige sykehusene vi har i Norge. Til det er det mulig
å lære av mindre sykehus, men også å lære en annen type investering,
eierskap og organisering.
Som representanten Bollestad fra
Kristelig Folkeparti var inne på, er også Venstre positiv til ideelle
aktører, som både en mulig investor og en mulig drifter av sykehus.
Lovisenberg Diakonale Sykehus i Oslo bruker jeg ofte som et eksempel.
De er det største lokalsykehuset, men blir av mange også regnet
som et av de beste sykehusene i landet. Bedre er altså alltid mulig,
som Canadas liberale statsminister sier det.
Derfor er det interessant å diskutere
hvordan vi organiserer en investering, både for å få til det best
mulige og for at andre skal få mest mulig og best mulig, og hvor
det er tilgang til de ideelle aktørene og de eventuelle private
investorenes kapital. Oslo har selvfølgelig en annen tilgang, en
annen mulighet og et annet lys på seg når det kommer til muligheten
for å skaffe tilgang til kapital. Men jeg er ikke så opptatt av
den diskusjonen. De mulighetene finnes.
Det jeg er opptatt av, er at vi
organiserer driften til også å skape den lærende sykehusorganiseringen
i Norge. Vi er ikke i mål med å organisere framtidas helsesektor.
Så det å bruke slike muligheter til å skape innovasjon, læring, bedre
organisering og bedre utnyttelse av kunnskap og kapasitet er viktig.
Jeg har tidligere, i tilsvarende debatter, pekt på muligheten for
å peke ut et foretak eller et sykehus med et spesielt ansvar for
psykiatri. Det er ikke sikkert at det skal være Aker, men vi må
lete etter slike muligheter for å peke ut noen til å ha en ledertrøye
på mer enn somatikken. Utfordringene i sykdomsbildet tilsier det,
men også at vi har investert mindre i psykiatri i Norge enn vi har
gjort i somatikken. Vi trenger kunnskapsutviklingen, vi trenger
å prioritere annerledes for å få til kvaliteten og kompetansen i
den delen av helsesektoren også.
De ideelle aktørene bringer med
seg mye god behandling, mye god kompetanse og mye kunnskap om organisering.
Men det kan også være at det innenfor deler av et slikt nytt sykehus
kan finnes private aktører som er villige til å være med på å investere,
men da må vi diskutere om de skal få anledning til å være med å
drifte.
Så offentlig–privat samarbeid innenfor
sykehussektoren og helsesektoren er av mange grunner viktig å diskutere.
Men det er selvfølgelig også viktig å diskutere avgrensingene for
hvor langt vi slipper til de private og de ideelle aktørene innenfor
denne sektoren framover. Fordelen med prosjekter som Aker er at
de ikke er altfor store. Det er ikke altfor mange oppgaver som skal
løses i et slikt sykehus, og derfor er det interessant å diskutere
om man skal gi dem ansvar innenfor noen avgrensede oppgaver.
Tove Karoline Knutsen (A) [15:01:15]: Jeg tar ordet til et
kort innlegg fordi jeg stusset veldig over interpellantens første
innlegg, der han mener at Arbeiderpartiet ikke vil støtte de ideelle
aktørene i velferdssektoren. Da må interpellanten ha fulgt veldig
dårlig med, for vi har stemt med både Kristelig Folkeparti, Senterpartiet
og SV, og jeg tror også Venstre, og dermed helt annerledes enn Høyre og
Fremskrittspartiet, når det gjelder å løfte ideelle, både i forhold
til EØS-anskaffelsesregelverket og i andre saker som har vært fremmet
her i Stortinget, bl.a. det Dokument 8-forslaget som representanten
Bollestad snakket om.
Jeg vil bare forsikre interpellanten
og andre om at vi har i vår politikk – Arbeiderpartiet har i sin
politikk – å styrke de ideelle og de offentlige aktørene. Og hvorfor
vil vi gjøre det? Jo, fordi vi ser at hvis ikke blir det slik at
de private kommersielle presser ut de ideelle aktørene. Det fikk
jeg høre mange ganger allerede den først perioden jeg satt på Stortinget
– i familie- og kulturkomiteen. Der hadde vi utallige møter med
de ideelle, som så at de mer og mer tapte terreng for kommersielle
aktører. Derfor er det så viktig at vi bruker det regelverket vi
har, og finner alle muligheter for å gjøre særskilte avtaler med
ideelle aktører. Det gjorde vi også på vår vakt, bare for å nevne
det.
Grunnen til at vi vil det, er først
og fremst at vi ønsker at alt som bevilges av offentlige penger,
skal gå til kjerneoppgavene. Ideelle aktører pløyer et eventuelt
overskudd tilbake til kjerneoppgavene, noe det offentlige også skal gjøre,
og derfor står ideelle i en særstilling. Derfor ønsker Arbeiderpartiet
å løfte de ideelle aktørene. Det har vi vist hver eneste gang og
ved hver eneste anledning vi har hatt disse sakene oppe i Stortinget.
Det var bare det som lå meg veldig
sterkt på hjertet.
Michael Tetzschner (H) [15:03:57]: Jeg vil begynne med å
takke mine medrepresentanter for stor interesse for temaet ved å
delta i debatten. Dog vil jeg fremheve at representanten Bøhlers
innlegg var mer preget av kunnskap om lokale forhold i Oslo enn
kanskje det foregående innlegget. Hvis vi skal begynne med representanten
Knutsen, får vi jo si at Arbeiderpartiet i mange sammenhenger aksepterer
– ja til og med omtaler i rosende ordelag – de ideelle leverandører,
enten det gjelder helsetjenester eller omsorgstjenester. Men grunnen
til at jeg pekte på tidligere statsråder fra Arbeiderpartiet når
det gjelder en sykehussak i Oslo, er nettopp at Strøm-Erichsen hadde
sin fulle hyre med å finne ut av hvordan helsekartet skulle tegnes
i Oslo. At det nå tegnes annerledes, er til stor glede også for
Arbeiderpartiets representanter i denne salen – det har jeg registrert.
Det er også en liten påminnelse
om at Knutsens partifeller – selv om Oslo kommune som fylkeskommune
nå ikke lenger har noe ansvar for spesialisthelsetjenesten som sådan
– sammen med sine samarbeidspartnere fra Rødt og SV driver og forbyr
tjenesteytere som leverer f.eks. barnevernstjenester eller omsorgstjenester
for barn. Så Arbeiderpartiets praksis i Oslo gir bekymring utover
det at de av og til i erklæringsplaner vil si at de er positive
til andre enn statlig eide leverandører.
Jeg tror statsråden har merket seg
at det er en positiv beholdning av denne debatten, og det er at
Stortinget har en positiv forventning om den revitalisering som
nå skjer av sykehusområdet på Aker, og at man der får etablert et
nytt og bedre tilbud for byens befolkning. Det ser vi frem til. Samtidig
er det sider ved driftshverdagen og grensesnittet mellom helseforetakssystemet
og de ideelle og de private leverandørene som gjør at man skal være
klar over at i de ikke-statlig drevne organisasjonene ser man at
man blir brukt som en kapasitetsregulator og ikke alltid blir behandlet
på lik linje med statens egne sykehus. Men det kan altså en klok
politisk ledelse gjøre noe med.
Statsråd Bent Høie [15:07:08]: Jeg konstaterer etter debatten
både at det er bred politisk enighet om det nye framtidige målbildet
for hvordan sykehusstrukturen skal se ut i Oslo, og at det ikke
er noen særlig ideologiske eller politiske motforestillinger å spore
mot også å bruke samarbeid med ideelle for å løse offentlige helseoppgaver. Det
er begge vurderinger som jeg selvfølgelig deler.
Det som må være viktig, er at løsningen
tjener formålet – nemlig å gi pasientene en god behandling. Og når
det gjelder spesielt Aker sykehus, at en også får en framdrift i saken
som er i tråd med planen i Helse Sør-Øst. Som jeg informerte om
i mitt innlegg, jobbes det nå godt for en hurtig framdrift i både
utviklingen av det nye sykehuset på Aker og utbyggingen på Gaustad.
Det er viktig for meg å understreke
at med de planene som nå foreligger, vil ikke det nye sykehuset
på Aker være et lite sykehus i norsk sammenheng. Det vil være et
relativt stort akuttsykehus, et av de større i landet. Det sier
også noe om størrelsen på dette arbeidet. Det gjør, som jeg også sa
i mitt innlegg, at det må ikke oppfattes som at en bare kan utvide
eksisterende avtale med disse to ideelle sykehusene til også å omfatte
det nye sykehuset på Aker. Det vil være behov for nyanskaffelse.
Det vil i tilfelle være en anskaffelse på flere milliarder, og selv
om en har et anskaffelsesregelverk som legger til rette for å kunne
ha en annen behandling av ideelle aktører, er det heller tvilsomt
om en sånn anskaffelse kunne ha blitt reservert for kun ideelle
aktører.
Det som kjennetegner ideell sektor,
er at det er en del av frivillig sektor. Og det som kjennetegner
frivillig sektor, er at den er både fri og villig. Det betyr at
hvis det er ideelle aktører som mener at de kan løse oppgaven raskere, billigere
og bedre enn det offentlige gjør innenfor sine rammer, er det fullt
mulig å presentere planer og prosjekter for Helse Sør-Øst. Helse
Sør-Øst tror jeg har oppfattet veldig klart at fra nåværende regjering
vil det ikke være politiske begrensninger knyttet til å vurdere
en slik utbyggingsform. Det styrende vil som sagt være hva som tjener saken,
hva som er best økonomisk, og hva som tjener framdriften for utbygging
av et nytt sykehus på Aker.
Presidenten: Sak
nr. 6 er ferdigbehandlet.
Som tidligere nevnt er sak nr. 7
utsatt på grunn av sykdom.
Innstilling
fra næringskomiteen om Samtykke til godkjenning av EØS-komiteens
beslutning nr. 166/2016 av 23. september 2016 om innlemmelse i EØS-avtalen
av forordning (EU) 2015/262 om fastsettelse av regler for metoder
for identifikasjon av dyr av hestefamilien (hestepassforordningen) (Innst. 229 S (2016–2017),
jf. Prop. 55 S (2016–2017))
Gunnar Gundersen (H) [15:11:01] (ordfører for saken): Hestekjøtt
kan det svindles med. Det ble oppdaget i 2013 ved hestekjøttskandalen
den gang, og denne forordningen er for å bøte på det. Undersøkelser
utført i EU viste da at identifikasjonsdokumenter for dyr av hestefamilien
var gjenstand for omfattende svindel. Det er det man er ute etter
å bøte på, og det er en enstemmig komité bak det som fremmes. Vi
var en del av skandalen ved at det ble oppdaget et parti ferdiglasagne
i Norge som ble innbefattet i den saken.
Et tilleggsmoment er også at det
ikke finnes noe felles register for hester i Norge i dag, verken
knyttet til passutstedelse eller av avlshensyn. Det kommer nå til
å bli opprettet et nasjonalt hesteregister, og det er lagt ut på
anbud blant de ni eksisterende miljøene som driver med det. Mattilsynet
har plukket ut Norsk Hestesenter for å føre det. Komiteen forutsetter
at det blir konkurranseutsatt med jevne mellomrom, at Mattilsynet
skal være eier av dataene i registeret, og at Mattilsynet skal føre
tilsyn med registerets virksomhet.
Det er vel det som er å si til saken.
Komiteen er helt enig om at her bør vi få en bedre kontroll, og
jeg anbefaler herved komiteens innstilling.
Presidenten: Flere
har ikke bedt om ordet til sak nr. 8
Sakene nr. 9–11 er andre gangs behandling
av lovsaker, og presidenten vil derfor foreslå at sakene behandles
under ett. – Det anses vedtatt.
Stortingets
vedtak til lov om tilskudd til sysselsetting av arbeidstakere til
sjøs (Lovvedtak
68 (2016–2017), jf. Innst. 205 L (2016–2017) og Prop. 41 L (2016–2017))
Stortingets
vedtak til lov om endringer i anskaffelsesloven m.m. (retting av
feil) (Lovvedtak
69 (2016–2017), jf. Innst. 204 L (2016–2017) og Prop. 60 L (2016–2017))
Stortingets
vedtak til lov om endringer i lov om universiteter og høyskoler
og lov om fagskoleutdanning (organisasjonsform, disponering av tilskudd
og egenbetaling mv.) (Lovvedtak
70 (2016–2017), jf. Innst. 225 L (2016–2017) og Prop. 44 L (2016–2017))
Presidenten: Ingen
har bedt om ordet til sakene nr. 9–11.
Etter at det
var ringt til votering, uttalte
presidenten: Da
er Stortinget klar til å gå til votering.
Komiteen hadde
innstilt til Stortinget å gjøre følgende
om
taubaner (taubaneloven)
Loven skal sikre at taubaner blir
anlagt, bygget, drevet, vedlikeholdt og fjernet slik at taubaner
ikke fører til skade på person, eiendom eller miljø.
Loven gjelder for taubaner og all
aktivitet knyttet til taubanevirksomhet.
Loven gjelder for Svalbard og Jan
Mayen med mindre Kongen bestemmer noe annet.
I denne loven menes med
a)	taubane: anlegg konstruert,
produsert, montert og tatt i bruk for å transportere personer eller
gods i vogner eller med trekkinnretninger som bæres av eller beveges
med tau som er plassert i eller langs en trasé
b)	taubanevirksomhet: foretak,
enkeltpersonforetak eller forvaltningsorgan som har driftstillatelse
for én eller flere taubaner
c)	taubaneulykke: uønsket
eller plutselig hendelse eller en bestemt rekke slike hendelser
på taubane som fører til død eller alvorlig personskade, betydelige
materielle skader på eiendom eller på miljø, og andre lignende ulykker
d)	alvorlig taubanehendelse: uønsket
hendelse på taubane som under andre omstendigheter kunne ha ført
til en taubaneulykke
e)	taubanehendelse: enhver
annen uønsket hendelse enn en ulykke på taubane, som har sammenheng
med driften, og som innvirker på driftssikkerheten.
Departementet er myndighet etter
denne loven.
Departementet kan gi forskrifter
om:
a)	bestemmelser
om definisjon av taubane og taubanevirksomhet, samt helt eller delvis
unntak fra loven
b)	saksbehandlingsregler
til driftstillatelse, herunder om saksbehandlingsfrist og rettsvirkninger
av fristoverskridelse, om vilkår for utstedelse og tilbakekall av driftstillatelse,
samt om fjerning av taubane
c)	tekniske
og driftsmessige krav, inkludert krav til bemanning, redningsberedskap,
magnetinduktiv prøving, sikkerhetsstyringssystem og erstatnings-
og forsikringsplikt
d)	godkjenning
eller akkreditering av virksomhet som skal utføre oppgaver av sikkerhetsmessig
betydning, samt bruk av slik virksomhet
e)	godkjenning
eller sertifisering av personell som skal utføre oppgaver av sikkerhetsmessig
betydning, samt bruk av slikt personell
f)	universell
utforming av byggverk, innretninger og billettsystemer
g)	plikt
til varsling, rapportering og taushetsplikt, herunder hvilke opplysninger
som skal inngå i varslings- og rapporteringsplikten, samt hvordan
og til hvem dette skal skje
h)	behandling
av personopplysninger
i)	tvangsmulkt
og overtredelsesgebyr, inkludert hvordan den skal fastsettes, beregnes
og frafalles
j)	hvem
som omfattes av forbudet mot ruspåvirkning og av påbudet om pliktmessig
avhold, samt om testing av ruspåvirkning
k)	gebyr,
årsgebyr og sektoravgift
l)	krav
til naboeiendommer
m)	gjennomføring
av EØS-avtalen på taubaneområdet
Departementets myndighet etter første
ledd kan delegeres til privat institusjon.
Taubanevirksomheten skal drive taubanen
på en sikker måte og sikre at vilkårene som er satt for taubanen
i eller i medhold av denne loven, er oppfylt.
Taubanevirksomheten skal stanse
driften om hensynet til sikkerheten tilsier det.
En taubane skal ikke tas i bruk
før departementet har gitt driftstillatelse.
For søknad om driftstillatelse etter
denne loven skal saksbehandlingsfrist være fire uker. Tjenesteloven
§ 11 andre ledd gjelder ikke for driftstillatelser etter denne loven.
Taubanevirksomheten skal etablere
et system for å sikre og dokumentere at kravene i eller i medhold
av denne loven er oppfylt.
Taubanevirksomheten er uansett skyld
ansvarlig for skade forårsaket av taubanen.
Taubanevirksomheten skal ha forsikring
og sikkerhetsstillelse for erstatningsansvar som kan oppstå på grunn
av virksomheten. Manglende sikkerhetsstillelse medfører tilbakekall
av driftstillatelsen.
Forsikringsselskapet hvor taubanen
er forsikret, skal varsle tilsynsmyndigheten om bortfall av sikkerhetsstillelsen.
Taubanevirksomheten skal straks
varsle politiet om taubaneulykke med ikke ubetydelig personskade.
Taubanevirksomheten skal varsle
tilsynsmyndigheten om taubaneulykke eller alvorlig taubanehendelse.
Taubanevirksomheten skal rapportere
opplysninger om taubaneulykker, alvorlige taubanehendelser og taubanehendelser
til tilsynsmyndigheten.
Enhver som utfører arbeid eller
tjeneste for tilsynsmyndigheten, har taushetsplikt etter forvaltningsloven
om det de får kjennskap til under utføring av arbeidet eller tjenesten.
Forvaltningsloven § 13 b første ledd nr. 6 gjelder likevel ikke.
Personer som nevnt i første ledd
har i tillegg taushetsplikt om alle opplysninger som er innrapportert
etter § 10. Dette gjelder ikke dersom tungtveiende offentlige hensyn tilsier
at opplysningene bør kunne gis videre, eller opplysningene er nødvendige
for å forklare årsaken til en taubaneulykke eller taubanehendelse.
Taushetsplikt etter første og andre
ledd er ikke til hinder for at opplysningene bringes videre i den
grad den som har krav på taushet samtykker, eller dersom opplysningene har
statistisk form eller er alminnelig tilgjengelig andre steder.
Opplysninger som er taushetsbelagt
etter andre ledd, kan gis videre til utenlandske og internasjonale
myndigheter og organisasjoner når dette følger av internasjonale avtaler
som Norge har inngått.
Opplysninger som tilsynsmyndigheten
mottar i medhold av § 10, kan ikke brukes som bevis i en senere
straffesak mot den som har gitt opplysningene.
Departementet, eller den departementet
delegerer oppgaven til, skal føre tilsyn med at loven med tilhørende
forskrifter overholdes (tilsynsmyndigheten).
Tilsynsmyndigheten skal til enhver
tid ha uhindret adgang til ethvert sted som omfattes av loven. En
representant for taubanevirksomheten har rett til, og kan pålegges, å
være til stede under tilsynet. Tilsynsmyndigheten kan likevel bestemme
at representanter for taubanevirksomheten ikke skal være til stede
ved intervjuer av arbeidstakere hvis tilstedeværelsen ikke kan skje
uten vesentlig ulempe, eller hvis formålet med tilsynet kan settes
i fare.
Enhver som er underlagt tilsyn,
skal uten hinder av taushetsplikt legge frem opplysninger som tilsynsmyndigheten
mener er nødvendige for å kunne utføre tilsynet. Tilsynsmyndigheten
kan bestemme i hvilken form opplysningene skal gis.
Ved forhold i strid med bestemmelser
gitt i eller i medhold av denne loven, kan tilsynet gi pålegg om
korrigerende tiltak. Ved utferdigelsen av pålegg skal det settes
en frist for oppfyllelse. Samtidig med utferdigelsen av pålegg kan
det fastsettes tvangsmulkt.
Tilsynsmyndigheten kan pålegge øyeblikkelig
stans av driften helt eller delvis eller opphør av bruk med øyeblikkelig
virkning dersom det avdekkes forhold som kan medføre fare for helse,
miljø eller sikkerhet. Slikt pålegg kan gis uten forhåndsvarsel.
Om nødvendig kan tilsynsmyndigheten kreve bistand av politiet for
gjennomføring av pålegg om stans eller opphør av bruk.
Tilsynsmyndigheten kan trekke tilbake
driftstillatelse ved brudd på vilkår eller krav som er satt for
taubanen.
Tilsynsmyndigheten skal trekke tilbake
driftstillatelsen dersom taubanevirksomheten går konkurs.
Tilbakekall av driftstillatelse
gjelder inntil taubanevirksomheten ved ny søknad kan dokumentere
at det forhold som forårsaket tilbakekallet, er rettet og vilkårene
for driftstillatelse for øvrig er oppfylt.
Tilsynsmyndigheten kan fastsette
en tvangsmulkt dersom et pålegg ikke er oppfylt innen den fastsatte
fristen. Tvangsmulkten kan varsles i pålegget. Tvangsmulkten starter
når den fastsatte fristen er utløpt, og løper fram til pålegget
er oppfylt.
Tvangsmulktens størrelse skal beregnes
ut fra hvor viktig det er at pålegget blir gjennomført, og hvilke
kostnader det vil ha.
Tvangsmulkt påløper ikke dersom
etterlevelse blir umulig og årsaken til dette ikke ligger hos den
ansvarlige.
Tilsynsmyndigheten kan i særlige
tilfeller redusere eller frafalle påløpt tvangsmulkt.
Tvangsmulkt er tvangsgrunnlag for
utlegg.
Tilsynsmyndigheten kan ilegge overtredelsesgebyr
til en virksomhet som overtrer bestemmelser gitt i eller i medhold
av denne loven.
Når tilsynsmyndigheten skal avgjøre
om et overtredelsesgebyr skal ilegges, og når sanksjonen skal utmåles,
skal den særlig legge vekt på disse forholdene:
a)	overtredelsens
grovhet og omfang
b)	om
overtrederen kunne forebygget overtredelsen ved retningslinjer,
instruksjon, opplæring, kontroll eller andre tiltak
c)	om
overtredelsen er gjentatt
d)	om
overtrederen har eller kunne oppnådd noen fordel ved overtredelsen
e)	overtrederens
økonomiske evne.
Overtredelsesgebyret tilfaller statskassen.
Den som forsettlig eller uaktsomt
bryter bestemmelser i eller i medhold av denne loven, straffes med
bøter hvis forholdet ikke går under en strengere straffebestemmelse.
Den som uaktsomt eller forsettlig
overtrer forbudet i §§ 21 eller 22, straffes med bøter eller fengsel
inntil ett år.
Ingen må føre eller forsøke å føre
taubane eller utføre eller forsøke å utføre oppgaver knyttet til
sikkerheten ved taubanen:
a)	med
en alkoholkonsentrasjon i blodet som er større enn 0,2 promille,
eller en alkoholmengde i kroppen som kan føre til så stor alkoholkonsentrasjon
i blodet,
b)	med
en større alkoholkonsentrasjon i utåndingsluft enn 0,1 milligram
per liter luft,
c)	under
påvirkning av et annet berusende eller bedøvende middel enn alkohol,
eller
d)	når
sykdom, legemidler, tretthet eller lignende årsak gjør vedkommende
uskikket til å utføre tjenesten på betryggende måte.
Overskrider konsentrasjonen i blodet
av annet berusende eller bedøvende middel grenser fastsatt i forskrift
gitt med hjemmel i vegtrafikkloven § 22 sjette ledd, eller en mengde
slikt middel i kroppen som kan føre til så stor konsentrasjon av
slikt middel i blodet, regnes han i alle tilfeller for påvirket
etter første ledd bokstav c.
Bruk av legemiddel i tråd med helsekrav
og medisinske krav som er fastsatt i eller med hjemmel i vegtrafikkloven, skal
ikke medføre at en person regnes som påvirket.
Villfarelse med hensyn til alkoholkonsentrasjonens størrelse
fritar ikke for straff. Det samme gjelder villfarelse med hensyn
til størrelsen av konsentrasjonen av andre berusende eller bedøvende
midler.
Den som forbudet i første ledd gjelder
for, må ikke nyte alkohol eller ta andre berusende eller bedøvende
midler i de første seks timer etter at tjenesten er avsluttet når
vedkommende forstår eller må forstå at det kan bli politietterforskning
på grunn av utførelsen av tjenesten. Dette forbudet gjelder likevel
ikke etter at blodprøve eller utåndingsprøve er tatt, eller politiet
har avgjort at slik prøve ikke skal tas.
Personell med oppgaver som kan påvirke
sikkerheten på taubanen, må ikke bruke alkohol eller andre berusende eller
bedøvende midler i tjenestetiden.
Tjenestetiden omfatter tidsrommet
fra den tid da personell i henhold til sine tjenesteplikter påbegynner
sitt arbeid, og til det avsluttes. Forbudet gjelder også i et tidsrom av
åtte timer før tjenestetiden begynner.
Politiet kan ta alkotest (foreløpig
blåseprøve) og foreløpig test av om en person er påvirket av annet
berusende eller bedøvende middel når det er grunn til å tro at personen har
overtrådt bestemmelsene i § 21 eller § 22, eller personen med eller
uten skyld er innblandet i en taubaneulykke eller taubanehendelse
eller det blir krevd som ledd i kontroll av taubanevirksomheten.
Dersom testresultatet eller andre
forhold gir grunn til å tro at bestemmelsene i § 21 eller § 22 er
overtrådt, kan politiet foreta særskilt undersøkelse av om det forekommer tegn
eller symptomer på ruspåvirkning, og framstille personen for utåndingsprøve,
blodprøve, spyttprøve og klinisk legeundersøkelse for å søke å fastslå
påvirkningen. Slik framstilling skal i alminnelighet finne sted
når personen nekter å medvirke til alkotest eller foreløpig test
av om personen er påvirket av annet berusende eller bedøvende middel.
Utåndingsprøve tas av politiet. Blodprøve og spyttprøve kan tas
av lege, sykepleier, helsesekretær eller bioingeniør. Klinisk legeundersøkelse
foretas når det er mistanke om påvirkning av andre midler enn alkohol
eller andre særlige grunner taler for det.
Departementet kan kreve gebyrer
for å behandle søknader om å få eller opprettholde tillatelser o.l.
i eller i medhold av loven og for tilsyn som gjennomføres for å
sikre at loven eller vedtak i medhold av loven blir fulgt. Gebyrene settes
slik at de samlet ikke overstiger tilsynsmyndighetens kostnader
med saksbehandlingen eller tilsynet.
Departementet kan kreve gebyr som
skal dekke kostnader knyttet til godkjenning av virksomheter etter
§ 4 andre ledd bokstav d) og godkjenning eller sertifisering av
personell etter § 4 andre ledd bokstav e).
Gebyret er tvangsgrunnlag for utlegg.
Departementet kan fastsette en generell
sektoravgift som skal dekke tilsynskostnadene til tilsynsmyndigheten dersom
det ikke anses hensiktsmessig å pålegge den enkelte taubanevirksomhet
gebyr direkte.
Reglene i jernbaneloven §§ 7 og
7 a gjelder på samme måte for taubaner som driver ordinær persontransport,
og som inngår i kollektivtransporttilbudet i et fylke.
Det er forbudt å oppføre en bygning
eller annen installasjon, plante, grave ut eller fylle opp innenfor
20 meter regnet fra taubanens midtlinje. Dette gjelder ikke om det foreligger
en avtale med taubanevirksomheten eller annet følger av reguleringsplanen.
Taubanevirksomheten kan pålegge
eieren av eller rettighetshaveren til en naboeiendom å fjerne trær
og annen vegetasjon innenfor 20-metersgrensen etter første ledd dersom
hensynet til taubanens eller omgivelsenes sikkerhet krever det.
Hvis pålegget ikke følges, kan taubanevirksomheten selv fjerne vegetasjonen.
Eieren eller rettighetshaveren har
krav på vederlag etter skjønn for skader og ulemper som følger av
tiltakene i andre ledd, og for eventuelle utgifter knyttet til dette.
Taubaner som ikke lenger er i drift,
skal fjernes.
Taubanevirksomheten som har eller
hadde den siste driftstillatelsen for taubanen, er sammen med eieren
solidarisk ansvarlig for fjerningen.
Departementet kan fjerne taubanen
for taubanevirksomhetens eller eierens regning og risiko hvis den
ikke er fjernet innen en fastsatt frist. Utgiftene til fjerning
er tvangsgrunnlag for utlegg.
Departementet kan gi tillatelse
til ekspropriasjon av nødvendig grunn og rettigheter for anleggelse
av taubane.
Ved ekspropriasjon av nødvendig
grunn og rettigheter for anleggelse av taubane gjelder reglene i
lov 23. oktober 1959 om oreigning av fast eiendom og lov 6. april
1984 nr. 17 om vederlag ved oreigning av fast eiendom.
Loven gjelder fra det tidspunktet
Kongen bestemmer.
Fra det tidspunktet loven trer i
kraft, oppheves lov 14. juni 1912 nr. 1 om taugbaner og løipestrenger.
Fra det samme tidspunktet skal lov
11. juni 1993 nr. 100 om anlegg og drift av jernbane, herunder sporvei,
tunnelbane og forstadsbane m.m. § 12 lyde:
Tilsynsmyndigheten
kan pålegge den som bringer i omsetning en samtrafikkomponent, å
begrense anvendelsesområdet, forby bruk eller tilbakekalle samtrafikkomponenten
fra markedet dersom det foreligger risiko for at samtrafikkomponenten
ikke oppfyller de grunnleggende kravene. Enhver plikter å gi tilsynsmyndigheten
de opplysninger den krever for å få utført sine oppgaver, samt for
samme formål å gi tilsynsmyndigheten adgang til lokaler og utstyr
knyttet til samtrafikkomponent.
Departementet
kan gi nærmere forskrifter om tilsyn med omsetning av samtrafikkomponenter.
Fra det samme
tidspunktet skal lov 23. oktober 1959 nr. 3 om oreigning av fast
eigedom § 30 nr. 1 oppheves.
Forskrifter og vedtak gitt i medhold
av bestemmelser i lov 14. juni 1912 nr. 1 om taugbaner og løipestrenger
gjelder i den utstrekning de ikke strider mot loven her eller forskrifter
fastsatt med hjemmel i lov.
Presidenten: Det
voteres først over A. § 4.
Arbeiderpartiet, Kristelig Folkeparti,
Venstre og SV har varslet at de ønsker å stemme imot.
Komiteens innstilling ble bifalt
med 50 mot 43 stemmer.
(Voteringsutskrift kl. 15.25.26)
Presidenten: Det
voteres så over resten av A.
Komiteens innstilling ble enstemmig
bifalt.
Videre var innstilt:
B.
Stortinget ber regjeringa ved utarbeiding
av tilhøyrande forskrifter ta omsyn til at risiko ved taubaner er
ulik ut ifrå kva risiko og skadepotensiale taubana representerer,
spesielt kva gjeld krav ein pålegg eigar og driftar når det gjeld kompetanse,
dokumentasjon og internkontroll.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde innstilt til Stortinget
å gjøre slikt
om
fornøyelsesinnretninger (tivoliloven)
Loven skal sikre at fornøyelsesinnretninger
blir anlagt, bygget, drevet, vedlikeholdt og fjernet slik at innretninger ikke
fører til skade på person, eiendom eller miljø.
Loven gjelder den som tilbyr publikum
bruk av fornøyelsesinnretninger.
Departementet kan ved forskrift
eller enkeltvedtak unnta fornøyelsesinnretninger helt eller delvis
fra loven. Enkeltvedtak om unntak for fornøyelsesinnretninger kan
ikke påklages.
Loven gjelder for Svalbard og Jan
Mayen i den utstrekning Kongen bestemmer.
I denne loven menes med
a)	fornøyelsesinnretning: installasjon
til bruk for fornøyelsesformål som innebærer risiko, og som stiller
minimale krav til ferdigheter, og hvor brukerne enten bringes i
bevegelse eller situasjoner hvor de helt eller delvis ikke har kontroll
over egen bevegelse, eller begge deler
b)	virksomhet: foretak,
enkeltpersonforetak eller forvaltningsorgan som har driftstillatelse
for én eller flere fornøyelsesinnretninger
c)	ulykke: uønsket eller
plutselig hendelse eller en bestemt rekke slike hendelser på fornøyelsesinnretning
som fører til død eller alvorlig personskade, betydelige materielle
skader på eiendom eller på miljø, og andre lignende ulykker
d)	alvorlig hendelse: uønsket
hendelse på fornøyelsesinnretning som under andre omstendigheter
kunne ha ført til en ulykke
e)	hendelse: enhver annen
uønsket hendelse enn en ulykke på fornøyelsesinnretninger, som har
sammenheng med driften, og som innvirker på driftssikkerheten.
Departementet er myndighet etter
denne loven.
Departementet kan gi forskrifter
om:
a)	bestemmelser
om definisjon av fornøyelsesinnretning
b)	saksbehandlingsregler
til driftstillatelse, herunder om saksbehandlingsfrist og rettsvirkninger
av fristoverskridelse, om vilkår for utstedelse og tilbakekall av driftstillatelse,
samt om fjerning av fornøyelsesinnretning
c)	tekniske
og driftsmessige krav, inkludert krav til bemanning, redningsberedskap,
sikkerhetsstyringssystem og erstatnings- og forsikringsplikt samt
unntak for krav til sikkerhetsstillelse
d)	godkjenning
eller akkreditering av virksomhet som skal utføre oppgaver av sikkerhetsmessig
betydning, samt bruk av slik virksomhet
e)	godkjenning
eller sertifisering av personell som skal utføre oppgaver av sikkerhetsmessig
betydning, samt bruk av slikt personell
f)	universell
utforming av byggverk, innretninger og billettsystemer
g)	bruk
av personlig verneutstyr
h)	plikt
til varsling, rapportering og taushetsplikt, herunder hvilke opplysninger
som skal inngå i varslings- og rapporteringsplikten, samt hvordan
og til hvem dette skal skje
i)	behandling
av personopplysninger
j	)tvangsmulkt
og overtredelsesgebyr, inkludert hvordan den skal fastsettes, beregnes
og frafalles
k)	gebyr,
årsgebyr og sektoravgift
l)	hvem
som omfattes av forbudet mot ruspåvirkning og av påbudet om pliktmessig
avhold, samt om testing av ruspåvirkning.
Virksomheten skal drive fornøyelsesinnretningen
på en sikker måte og sikre at vilkårene som er satt for fornyelsesinnretningen
i eller i medhold av denne loven, er oppfylt.
Virksomheten skal stanse driften
dersom hensynet til sikkerheten tilsier det.
I tilfeller hvor den som har driftstillatelse,
leier ut innretningen til en leietaker, har leietakeren de samme
plikter som innehaveren av driftstillatelsen.
En fornøyelsesinnretning skal ikke
tas i bruk før departementet har gitt driftstillatelse.
For søknad om driftstillatelse
etter denne loven skal saksbehandlingsfrist være fire uker. Tjenesteloven
§ 11 andre ledd gjelder ikke for driftstillatelser etter denne loven.
Virksomheten skal etablere et system
for å sikre og dokumentere at kravene i eller i medhold av denne
loven er oppfylt.
Virksomheten er uansett skyld ansvarlig
for skade forårsaket av fornøyelsesinnretningen.
Virksomheten skal ha forsikring
og sikkerhetsstillelse for erstatningsansvar som kan oppstå på grunn
av virksomheten. Manglende sikkerhetsstillelse medfører tilbakekall
av driftstillatelsen.
Forsikringsselskapet hvor fornøyelsesinnretningen
er forsikret, skal varsle tilsynsmyndigheten om bortfall av sikkerhetsstillelsen.
Virksomheten skal straks varsle
politiet om ulykke med ikke ubetydelig personskade.
Virksomheten skal varsle tilsynsmyndigheten
om ulykke eller alvorlig hendelse.
Virksomheten skal rapportere opplysninger
om ulykker, alvorlige hendelser og hendelser til tilsynsmyndigheten.
Enhver som utfører arbeid eller
tjeneste for tilsynsmyndigheten, har taushetsplikt etter forvaltningsloven
om det de får kjennskap til under utføring av arbeidet eller tjenesten.
Forvaltningsloven § 13 b første ledd nr. 6 gjelder likevel ikke.
Personer som nevnt i første ledd
har i tillegg taushetsplikt om alle opplysninger som er innrapportert
etter § 10. Dette gjelder ikke dersom tungtveiende offentlige hensyn tilsier
at opplysningene bør kunne gis videre, eller opplysningene er nødvendige
for å forklare årsaken til en ulykke eller hendelse.
Taushetsplikt etter første og andre
ledd er ikke til hinder for at opplysningene bringes videre i den
grad den som har krav på taushet samtykker, eller dersom opplysningene har
statistisk form eller de er alminnelig tilgjengelig andre steder.
Opplysninger som er taushetsbelagt
etter andre ledd, kan gis videre til utenlandske og internasjonale
myndigheter og organisasjoner når dette følger av internasjonale avtaler
som Norge har inngått.
Opplysninger som tilsynsmyndigheten
mottar i medhold av § 10, kan ikke brukes som bevis i en senere
straffesak mot den som har gitt opplysningene.
Departementet, eller den departementet
delegerer oppgaven til, skal føre tilsyn med at loven med tilhørende
forskrifter overholdes (tilsynsmyndigheten).
Tilsynsmyndigheten skal til enhver
tid ha uhindret adgang til ethvert sted som omfattes av loven. En
representant for virksomheten har rett til, og kan pålegges, å være tilstede
under tilsynet. Tilsynsmyndigheten kan likevel bestemme at representanter
for virksomheten ikke skal være til stede ved intervjuer av arbeidstakere,
hvis tilstedeværelsen ikke kan skje uten vesentlig ulempe eller
hvis formålet med tilsynet kan settes i fare.
Enhver som er underlagt tilsyn,
skal uten hinder av taushetsplikt legge frem opplysninger som tilsynsmyndigheten
mener er nødvendige for å kunne utføre tilsynet. Tilsynsmyndigheten
kan bestemme i hvilken form opplysningene skal gis.
Ved forhold i strid med bestemmelser
gitt i eller i medhold av denne loven, kan tilsynet gi pålegg om
korrigerende tiltak. Ved utferdigelsen av pålegg skal det settes
en frist for oppfyllelse. Samtidig med utferdigelsen av pålegg kan
det fastsettes tvangsmulkt.
Tilsynsmyndigheten kan pålegge
øyeblikkelig stans av driften helt eller delvis eller opphør av
bruk med øyeblikkelig virkning dersom det avdekkes forhold som kan
medføre fare for helse, miljø eller sikkerhet. Slikt pålegg kan gis
uten forhåndsvarsel. Om nødvendig kan tilsynsmyndigheten kreve bistand
av politiet for gjennomføring av pålegg om stans eller opphør av
bruk.
Tilsynsmyndigheten kan trekke tilbake
driftstillatelse ved brudd på vilkår eller krav som er satt for
fornøyelsesinnretningen.
Tilsynsmyndigheten skal trekke
tilbake driftstillatelsen dersom virksomheten går konkurs.
Tilbakekall av driftstillatelse
gjelder inntil virksomheten ved ny søknad kan dokumentere at det
forhold som forårsaket tilbakekallet er rettet, og vilkårene for driftstillatelse
for øvrig er oppfylt.
Tilsynsmyndigheten kan fastsette
en tvangs-mulkt dersom et pålegg ikke er oppfylt innen den fastsatte
fristen. Tvangsmulkten kan varsles i pålegget. Tvangsmulkten starter
når den fastsatte fristen er utløpt og løper fram til pålegget er
oppfylt.
Tvangsmulktens størrelse skal beregnes
ut fra hvor viktig det er at pålegget blir gjennomført og hvilke
kostnader det vil ha.
Tvangsmulkt påløper ikke dersom
etterlevelse blir umulig og årsaken til dette ikke ligger hos den
ansvarlige.
Tilsynsmyndigheten kan i særlige
tilfeller redusere eller frafalle påløpt tvangsmulkt.
Tvangsmulkt er tvangsgrunnlag for
utlegg.
Tilsynsmyndigheten kan ilegge overtredelsesgebyr
til en virksomhet som overtrer bestemmelser gitt i eller i medhold
av denne loven.
Når tilsynsmyndigheten skal avgjøre
om et overtredelsesgebyr skal ilegges, og når sanksjonen skal utmåles,
skal den særlig legge vekt på disse forholdene:
a)	overtredelsens
grovhet og omfang
b)	om
overtrederen kunne forebygget overtredelsen ved retningslinjer,
instruksjon, opplæring, kontroll eller andre tiltak
c)	om
overtredelsen er gjentatt
d)	om
overtrederen har eller kunne oppnådd noen fordel ved overtredelsen
e)	overtrederens
økonomiske evne.
Overtredelsesgebyret tilfaller
statskassen.
Den som forsettlig eller uaktsomt
bryter bestemmelser i eller i medhold av denne loven, straffes med
bøter hvis forholdet ikke går under en strengere straffebestemmelse.
Den som uaktsomt eller forsettlig
overtrer forbudet i § 21, straffes med bøter eller fengsel i inntil
ett år.
Personell med oppgaver som kan
påvirke sikkerheten for fornøyelsesinnretningen, må ikke bruke alkohol
eller andre berusende eller bedøvende midler i tjenestetiden.
Tjenestetiden omfatter tidsrommet
fra den tid da personell i henhold til sine tjenesteplikter påbegynner
sitt arbeid, og til det avsluttes. Forbudet gjelder også i et tidsrom av
åtte timer før tjenestetiden begynner.
Politiet kan ta alkotest (foreløpig
blåseprøve) og foreløpig test av om en person er påvirket av annet
berusende eller bedøvende middel når det er grunn til å tro at personen har
overtrådt bestemmelsene i § 21, eller personen med eller uten skyld
er innblandet i en ulykke eller alvorlig hendelse eller det blir
krevd som ledd i kontroll med virksomheten.
Dersom testresultatet eller andre
forhold gir grunn til å tro at bestemmelsene i § 21 er overtrådt,
kan politiet foreta særskilt undersøkelse av om det forekommer tegn
og symptomer på ruspåvirkning, og fremstille personen for utåndingsprøve,
blodprøve, spyttprøve og klinisk legeundersøkelse for å søke å fastslå
påvirkningen. Slik fremstilling skal i alminnelighet finne sted
når personen nekter å medvirke til alkotest eller foreløpig test
av om personen er påvirket av annet berusende eller bedøvende middel.
Utåndingsprøve tas av politiet. Blodprøve og spyttprøve kan tas
av lege, sykepleier, helsesekretær eller bioingeniør. Klinisk legeundersøkelse
foretas når det er mistanke om påvirkning av andre midler enn alkohol
eller andre særlige grunner taler for det.
Departementet kan kreve gebyrer
for å behandle søknader om å få eller opprettholde tillatelser o.l.
i eller i medhold av denne loven, og for tilsyn som gjennomføres
for å sikre at loven eller vedtak i medhold av loven blir fulgt. Gebyrene
settes slik at de samlet ikke overstiger tilsynsmyndighetens kostnader
med saksbehandlingen eller tilsynet.
Departementet kan kreve gebyr som
skal dekke kostnader knyttet til godkjenning av virksomhet etter
§ 4 andre ledd bokstav d) og godkjenning eller sertifisering av
personell etter § 4 andre ledd bokstav e).
Gebyret er tvangsgrunnlag for utlegg.
Departementet kan fastsette en
generell sektoravgift som skal dekke tilsynskostnadene til tilsynsmyndigheten dersom
det ikke anses hensiktsmessig å pålegge den enkelte virksomhet gebyr
direkte.
Fornøyelsesinnretninger som ikke
lenger er i drift, skal fjernes.
Virksomheten som har eller hadde
den siste driftstillatelsen for fornøyelsesinnretningen, er ansvarlig
for fjerningen.
Departementet kan fjerne fornøyelsesinnretningen
for virksomhetens regning og risiko hvis den ikke er fjernet innen
en fastsatt frist. Utgiftene til fjerning er tvangsgrunnlag for
utlegg.
Loven gjelder fra den tid Kongen
bestemmer.
Fra det tidspunktet loven trer
i kraft, oppheves lov 7. juni 1991 nr. 24 om godkjenning og drift
av innretninger til bruk i tivoli og fornøyelsesparker.
Forskrifter og vedtak gitt i medhold
av bestemmelser i lov 7. juni 1991 nr. 24 om godkjenning og drift
av innretninger til bruk i tivoli og fornøyelsesparker, gjelder
i den utstrekning de ikke strider mot bestemmelser i eller i medhold
av denne loven.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slikt
om endringar i yrkestransportlova
(gebyr for løyveeksamen og utferding av kompetansebevis)
I
Departementet kan fastsetje i forskrift at
det skal betalast gebyr for
a)	utferding av løyvedokument,
løyveskilt, eller annan dokumentasjon etter denne lova
b)	avvikling av løyveeksamen og
utferding av kompetansebevis.
II
Lova tek til å gjelde straks.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Presidenten: Under
debatten er det satt fram ett forslag. Det er forslag nr. 1, fra
Heikki Eidsvoll Holmås på vegne av Sosialistisk Venstreparti. Forslaget
lyder:
«Stortinget utsetter behandling
av vedtak om utbygging av veistrekningen E16 Bjørum-Skaret til etter
at Nasjonal transportplan 2018-2029 er behandlet av Stortinget.»
Det voteres alternativt mellom
dette forslaget og komiteens innstilling.
Komiteen hadde
innstilt til Stortinget å gjøre slikt
Samferdselsdepartementet får fullmakt
til å gjennomføre prosjektet E16 Bjørum–Skaret innenfor en kostnadsramme
på 4 540 mill. kroner.
Stortinget samtykker i at bompengeselskapet
får tillatelse til å ta opp lån og kreve inn bompenger til delvis
bompengefinansiering av utbyggingen av E16 på strekningen Bjørum–Skaret
i Akershus og Buskerud. Vilkårene framgår av denne proposisjonen.
Samferdselsdepartementet får fullmakt
til å inngå avtale med bompengeselskapet og fastsette nærmere regler
for finansieringsordningen.
Presidenten: Miljøpartiet
De Grønne har varslet støtte til Sosialistisk Venstrepartis forslag.
Ved alternativ votering mellom
komiteens innstilling og forslaget fra Sosialistisk Venstreparti
ble komiteens innstilling bifalt med 86 mot 5 stemmer.
(Voteringsutskrift kl. 15.28.19)
Komiteen hadde
innstilt til Stortinget å gjøre slikt
Stortinget samtykkjer i at bompengeselskapet
får løyve til å ta opp lån og krevje inn bompengar til delvis bompengefinansiering
av prosjektet fv. 17/fv. 720 Dyrstad–Sprova–Malm i Nord-Trøndelag.
Vilkåra går fram av proposisjonen.
Samferdselsdepartementet får fullmakt
til å inngå avtale med bompengeselskapet og fastsetje nærare reglar
for finansieringsordninga.
Samferdselsdepartementet får fullmakt
til å justere takstane slik at gjennomsnittstaksten blir som føresett
i proposisjonen.
Stortinget samtykkjer i at Samferdselsdepartementet får
fullmakt til å gjennomføre det tidlegare vedtekne investeringsprosjektet
E6 Helgeland nord i Nordland innanfor ei endra kostnadsramme på
1 983 mill. kroner.
Presidenten: Det
voteres først over I–III.
Miljøpartiet De Grønne har varslet
at de vil stemme imot.
Komiteens innstilling bifalt med 89 stemmer
mot 1 stemme.
(Voteringsutskrift kl. 15.29.27)
Presidenten: Det
voteres så over IV.
Komiteens innstilling ble enstemmig
bifalt.
Presidenten: I
sak nr. 6 foreligger det ikke noe voteringstema, og sak nr. 7 er
utsatt.
Komiteen hadde
innstilt til Stortinget å gjøre slikt
Stortinget samtykker i godkjenning
av EØS-komiteens beslutning nr. 166/2016 av 23. september 2016 om
innlemmelse i EØS-avtalen av forordning (EU) 2015/262 om fastsettelse
av regler for metoder for identifikasjon av dyr av hestefamilien
(hestepassforordningen).
Komiteens innstilling ble enstemmig
bifalt.
Presidenten: Sakene
nr. 9–11 er andre gangs behandling av lovsaker og gjelder lovvedtakene
68–70.
Det foreligger ingen forslag til
anmerkning. Stortingets lovvedtak er dermed bifalt ved andre gangs
behandling og blir å sende Kongen i overensstemmelse med Grunnloven.
Referat
1.	(211)
Statsministerens kontor melder at
lov
om endringer i arbeidsmiljøloven (gjennomføring av håndhevingsdirektivet
mv.) (Lovvedtak 54 (2016–2017))
1.
lov om endringer i barnelova mv. (likestilt foreldreskap) (Lovvedtak
58 (2016–2017))
2.
lov om endringer i tinglysingsloven, inkassoloven og tvangsfullbyrdelsesloven
mv. (teknologinøytralitet) (Lovvedtak 52 (2016–2017))
-
er sanksjonert under 31. mars 2017
Enst.:
Vedlegges protokollen.
2.	(212)
 Årsmelding 2016 for pensjonsordninga for stortingsrepresentantar
og regjeringsmedlemer (Meld. St. 23 (2016–2017))
3.	(213)
 Endringer i arbeidsmiljøloven (varsling og arbeidstid) (Prop. 72
L (2016–2017))
4.	(214)
 Endringer i folketrygdloven mv. (arbeidsavklaringspenger og tilleggsstønader
til arbeidsrettede tiltak mv.) (Prop. 74 L (2016–2017))
Enst.: Nr. 2–4 sendes arbeids-
og sosialkomiteen.
5.	(215)
 Lov om klimamål (klimaloven) (Prop. 77 L (2016–2017))
6.	(216)
 Representantforslag fra stortingsrepresentantene Marit Arnstad,
Heidi Greni og Kjersti Toppe om en sektorlov for vann- og avløpssektoren
(Dokument 8:78 S (2016–2017))
Enst.: Nr. 5 og 6 sendes energi-
og miljøkomiteen.
7.	(217)
 Endringer i barnevernloven (barnevernsreform) (Prop. 73 L (2016–2017))
Enst.: Sendes familie- og kulturkomiteen.
8.	(218)
 Forvaltningen av Statens pensjonsfond i 2016 (Meld. St. 26 (2016–2017))
9.	(219)
 Perspektivmeldingen 2017 (Meld. St. 29 (2016–2017))
10.	(220)
 Endringer i hvitvaskingsloven og verdipapirhandelloven (beløpsgrense
for kontantvederlag mv.) (Prop. 76 L (2016–2017))
11.	(221)
 Representantforslag fra stortingsrepresentantene Trine Skei Grande,
Pål Farstad, Iselin Nybø, Abid Q. Raja og Terje Breivik om et bedre
og mer rettferdig skattesystem for gründere og enkeltpersonforetak (Dokument
8:79 S (2016–2017))
Enst.: Nr. 8–11 sendes finanskomiteen.
12.	(222)
 Endringer i statsbudsjettet 2017 under Helse- og omsorgsdepartementet
for å dekke økte kostnader i barnevaksinasjonsprogrammet (Prop.
69 S (2016–2017))
13.	(223)
 Endringer i helselovgivningen (overføring av det offentlige tannhelsetjenesteansvaret,
lovfesting av kompetansekrav m.m.) (Prop. 71 L (2016–2017))
14.	(224)
 Endringar i pasient- og brukarrettslova, helsepersonellova m.m.
(styrking av rettsstillinga til barn ved yting av helse- og omsorgstenester
m.m.) (Prop. 75 L (2016–2017))
Enst.: Nr. 12–14 sendes helse-
og omsorgskomiteen.
15.	(225)
 Endringer i straffeprosessloven mv. (oppheving av juryordningen)
(Prop. 70 L (2016–2017))
Enst.: Sendes justiskomiteen.
16.	(226)
 Humaniora i Norge (Meld. St. 25 (2016–2017))
Enst.: Sendes kirke-, utdannings-
og forskningskomiteen.
17.	(227)
 Industrien - grønnere, smartere og mer nyskapende. (Meld. St. 27
(2016–2017))
18.	(228)
 Noregs fiskeriavtalar for 2017 og fisket etter avtalane i 2015
og 2016 (Meld. St. 28 (2016–2017))
19.	(229)
 Noen fiskeri- og havbrukspolitiske saker (Meld. St. 31 (2016–2017))
Enst.: Nr. 17–19 sendes næringskomiteen.
Presidenten: Dermed
er dagens kart ferdigbehandlet.
Forlanger noen ordet før møtet
heves? – Møtet er hevet.

Møtet hevet kl. 15.32.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no