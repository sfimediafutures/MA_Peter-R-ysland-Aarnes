
﻿
Dato: 22.03.2017
President: Marit Nybakk
Innhold

President: Marit Nybakk
Presidenten: Den
innkalte vararepresentant for Møre og Romsdal fylke, Tove-Lise Torve, har
tatt sete.
Fra Fremskrittspartiets stortingsgruppe
foreligger søknader om permisjon for representanten Åse Michaelsen for å
delta i konferanser i OSSEs parlamentariske forsamling henholdsvis
i dagene 22. og 23. mars i Wien og i dagene 28. og 29. mars i St.
Petersburg.
Etter forslag
fra presidenten ble enstemmig besluttet:
Søknadene
behandles straks og innvilges.
Vararepresentanten,
Kjell Ivar Larsen,
innkalles for å møte i permisjonstiden.
Presidenten: Kjell
Ivar Larsen er til stede og vil ta sete.
Representanten Heikki Eidsvoll Holmås
vil framsette et representantforslag.
Heikki Eidsvoll Holmås (SV) [10:01:12]: På vegne av representantene
Audun Lysbakken, Abid Q. Raja og meg selv vil jeg fremme et forslag
om å sikre at alle borettslag og sameier får mulighet til å lade
elbilene sine, samt opptrappingsplan for salg av nullutslippsbiler.
Presidenten: Forslaget
vil bli behandlet på reglementsmessig måte.
Muntlig
spørretime
Presidenten: Stortinget
mottok mandag meddelelse fra Statsministerens kontor om at statsminister
Erna Solberg vil møte til muntlig spørretime.
Statsministeren er til stede, og
vi er klare til å starte den muntlige spørretimen.
Vi starter med første hovedspørsmål,
fra representanten Jonas Gahr Støre.
Jonas Gahr Støre (A) [10:02:06]: Statsministeren deltok i
går i høringen om regjeringens alvorlige svikt i arbeidet med å
sikre vitale bygg og anlegg mot terror og andre trusler. Riksrevisjonen
kom i 2015 til at det forelå svært alvorlige mangler, og at det
var svært alvorlig at verken politiet eller Forsvaret, sammen eller
hver for seg, var i stand til å sikre offentlige bygninger godt
nok. «Svært alvorlig» i Riksrevisjonens ordbruk betyr at liv og helse
er i fare.
Nå vil høringen avdekke hva som har
skjedd, og ikke skjedd, og den skal oppsummeres. Vi, her, må forstå
hvorfor, og man har grunn til å spørre om de manglene som er avdekket,
nå er rettet opp, slik at vi har grunn til å føle oss trygge på
at situasjonen ikke er «svært alvorlig».
Da går vi tilbake til 2012–2013 og
tiden etter 22. juli og Gjørv-kommisjonen, en kommisjon som i full
åpenhet avdekket hva som var utfordringene – det var ærlig og til
tider brutalt – og som fikk vedtatt instrukser og planer for å rette
opp. Erna Solberg snakket da om betydningen av å ha gjennomføringskraft
i beredskapsarbeidet.
Det er dette det er interessant å
se på nå. Den 9. mars 2013 sa Erna Solberg at hun ville opprette
en beredskapsfunksjon på Statsministerens kontor, fordi «landets
øverste politiske leder til syvende og sist sitter med ansvaret
for Norges beredskap» – til syvende og sist. Til VG sa Erna Solberg:
«Erfaringen fra 22. juli-kommisjonens
arbeid viser at dette trengs. Man trenger en statsminister som har
styringen i disse sakene.»
Mitt spørsmål til statsministeren
er, helt konkret, i lys av hva vi hørte i går om forholdene i oppfølgingen
av dette arbeidet og situasjonen i de to departementene: Vil statsministeren
si at hun i disse sakene hadde styringen?
Statsminister Erna Solberg [10:04:13]: Jeg vil gjerne få
lov å vise til mitt utførlige svar i den 1 time og 15 minutter lange
utspørringen kontroll- og konstitusjonskomiteen hadde i går om akkurat
det samme temaet. Det gir litt mer rom enn to minutter på denne
talerstolen.
Den viktigste utfordringen for Statsministerens
kontor, og det som er statsministerens oppgave, er å sørge for at ansvaret
er klart plassert, og at samordningen er godt organisert i regjeringen.
Da denne regjeringen kom inn i regjeringskontorene, så vi at det
var noen utfordringer på objektsikkerhetsområdet, og det var noen
uklare områder. Det dreide seg særlig om sivil sektor-institusjoner
og forholdet til dagens sikkerhetslov. Det har medført at vi har gjort
to vesentlige grep på dette området.
Det ene er at Stortinget i fjor vedtok
endringer i dagens sikkerhetslov som gjør det mulig å stille noen
andre typer krav gjennom sikkerhetsloven for å bedre en del sikkerhetskomponenter
som skal være i sivil sektor, som vi avdekket i det arbeidet som
vi gjorde for å se på uavklarte områder.
Det andre er at vi så at sikkerhetsloven
ikke var dynamisk nok med tanke på de utfordringene som objektsikkerhet
i dag faktisk krever, for objektene vi sikrer, vil forandre seg.
De vil forandre seg i forhold til hvilket krise- og konfliktbilde
vi ser, i forhold til hvilke prioriteringer de ulike vil ha – det
går noen objekter inn, og noen objekter går ut.
Dette svarte jeg utførlig på i går.
Derfor har vi satt ned et offentlig utvalg, som har levert et forslag
til en ny lov, en ny sikkerhetslov, som vil komme til behandling
i Stortinget denne våren. Det er blant de tingene vi har gjort for å
ta grep om nettopp objektsikkerhetsspørsmålet, og for å sikre at
vi har et godt regelverk knyttet til behandlingen av sårbare installasjoner
i Norge.
Jonas Gahr Støre (A) [10:06:12]: Jeg ba ikke om den redegjørelsen.
Jeg spurte om statsministeren hadde styringen. Det vi har fått høre
i går, gir jo grunn til tvil om det. Statsministeren sa at man ikke
var klar over denne situasjonen før Riksrevisjonens rapport. Litt
senere – og jeg fulgte høringen – sier forsvarsministeren: Vi var
klar over det, vi var klar over manglene. Justisministeren sier
vel også på en måte at de var klar over at det var vanskelig. Sammen
eller hver for seg var de ikke i stand til å løse oppgavene, og
det er svært alvorlig. Til syvende og sist har statsministeren ansvaret,
sa Erna Solberg. Man trenger en statsminister for å ha styring med
disse sakene, og jeg gjentar spørsmålet: Hadde statsministeren styring
med denne saken?
Statsminister Erna Solberg [10:07:00]: Statsministeren hadde
styring med det som er oppgavene til Statsministerens kontor, og
vi hadde styring med å se på hvor hullene, ansvarsutfordringene,
var. Men som jeg også sa i går i høringen, hvor for øvrig forsvarsministeren
snakket før statsministeren, var det altså sånn at vi som regjering, som
helhet, ikke var klar over helheten i komplekset og manglene som
var gjort i enkeltdepartementer, før vi fikk Riksrevisjonens rapport.
Men vi var klar over utfordringer på enkeltområder. Derfor svarte
jeg også i går i mitt innlegg at f.eks. når det gjelder maktene
– de konstitusjonelle maktene – har regjeringens sikkerhetsutvalg
behandlet det og sett på de ulike sikringstiltakene som er knyttet
til det. Men ansvaret var tydelig plassert. I ett departement var
utfordringen at man hadde fått indikasjoner og rapportering på at
man hadde løst oppgaven. Så ble det endret etter hvert, og så informerte
man Stortinget om det. Det andre er at det tok lengre tid, og det
var vi klar over.
Presidenten: Det
blir gitt anledning til oppfølgingsspørsmål.
Presidenten vil bemerke at Arbeiderpartiet
ikke har bedt om oppfølgingsspørsmål, altså partiet som har hovedspørsmål.
Det er ingen som har tegnet seg.
– Jette F. Christensen skal ha oppfølgingsspørsmål,
vær så god!
Jette F. Christensen (A) [10:08:36]: I gårsdagens kontrollhøring
lærte jeg noe nytt av statsministeren. Jeg lærte at det er «Norges
hovedstrategi i Nordsjøen å stoppe oljeproduksjonen i tilfelle en
krise. Dette lærte jeg da jeg satt i Willochs forsvarskommisjon
i 1990» – som statsministeren sa.
I VG i dag kommer det fram at det
ikke bare var jeg som lærte noe nytt i går. Dette er opplysninger
som er ukjent for de aller fleste – ingen kan huske denne strategien
omtalt offentlig før. Professor Dag Wiese Schartum i Senter for rettsinformatikk
ved Universitetet i Oslo sier til avisen at «samfunnet må ha planer
for å motstå et angrep, men at de kan miste sin verdi om de omtales
offentlig». Medlem av kontroll- og konstitusjonskomiteen, Hans Fredrik
Grøvan fra Kristelig Folkeparti, sier at han legger til grunn –
og jeg siterer – «at åpenhet om stenging av oljeproduksjonen i Nordsjøen
har vært vurdert og klarert». Dette er viktige spørsmål som vi trenger
å få klarhet i.
Statsminister Erna Solberg [10:09:42]: Av og til er det slik
at i jakten på å høre noe sensasjonelt ser man ikke skogen for bare
trær.
Hovedstrategien når det gjelder beredskap
og sikkerhet, er regulert i petroleumslovens §§ 9-2–9-5. I § 9-5
sies det at man skal stenge ned hvis det er en krisesituasjon. Dette er
altså helt åpenbart, det er helt offentlig, det er helt tilgjengelig,
det har aldri vært noe hemmelighetskremmeri rundt dette. Det er
regulert av Stortinget hvordan man i en beredskapssituasjon skal
behandle olje- og gassinstallasjoner, så jeg var veldig forbauset
over at man var så forbauset. Men jeg skjønner at i jakten på det
som er spennende, og som ser hemmelig ut og høres annerledes ut,
ser man ikke skogen for bare trær. Her er det en åpen regulering
i en norsk lov, der det sies i § 9-5 at vi skal stenge ned i tilfelle
krise, og at det er et ansvar. Det er hovedstrategien vår ved naturkrise.
Ved en menneskeskapt krise skal man stoppe oljeproduksjonen i en
slik sammenheng, for å sikre oss mot at vi får store miljøforurensninger.
Presidenten: Knut
Arild Hareide – til oppfølgingsspørsmål.
Knut Arild Hareide (KrF) [10:10:55]: 22. juli 2011 blei eit
vegskil i synet på å ta både beredskap og objektsikring på alvor,
og me såg jo at det var betydelege svakheiter i beredskapen vår.
Regjeringa Solberg annonserte tidleg
at dei ville ta grep, og dei tok òg grep. Så ser me at Riksrevisjonen
i rapporten sin til Stortinget i 2016 påpeika at framleis er det svært
alvorleg med omsyn til den objektsikringa me har. Noko av det ansvaret
får POD.
Så var det òg slik at i den debatten
me hadde etter 22. juli, var me veldig opptatt av at me ikkje måtte
få ei ansvarspulverisering i så viktige spørsmål. Så mitt spørsmål til
statsministeren er: Kven sit no med det ansvaret for å få betre
objektsikring?
Statsminister Erna Solberg [10:12:00]: Ansvaret er tydelig
plassert gjennom sikkerhetsloven også når det gjelder de objektene.
Og det er viktig å ikke heller lage vakuum rundt hvem som har ansvar.
Når det gjelder gjennomføringen, og når det gjelder utpekingen av
objektene, er det tiltakshaver som har ansvar for det. Her er det
politi og justis som har hatt ansvar. Det er litt forskjellige systemer,
og det er vanskelig å gå inn på noe av dette fordi noe er særlig
sårbare institusjoner, og noen objekter skal meldes inn etter sikkerhetsloven.
Noen av disse skjermingsverdige objektene meldes inn etter sikkerhetsloven,
og andre er ting som er helt kritisk og nødvendig i en krisesituasjon.
Det er den enkeltes ansvar å følge det opp.
Det er selvfølgelig regjeringens
totalansvar å sørge for at systemene er på plass, at det gjennomføres.
Og vi har sagt at det er alvorlig når vi ser at tempoet har ført
til at det har tatt lengre tid, men det er også en forklaring at
tidsrammen som ble satt for å gjennomføre det, var for kort. Det tar
lengre tid å få ordentlige tiltak. Det er sånn at det er en sikring
på alt, men den er ikke god nok, og det er ikke permanent sikring
på alle objektene.
Presidenten: Per
Olaf Lundteigen – til oppfølgingsspørsmål.
Per Olaf Lundteigen (Sp) [10:13:15]: I gårsdagens høring
i kontroll- og konstitusjonskomiteen sa statsministeren at objektsikringen
ikke er tilfredsstillende. Riksrevisjonens karakteristikk er «svært
alvorlig» og er den sterkeste kritikk de kan komme med. Hvorfor
har det blitt slik?
Statsminister Solberg sa i går at
det ikke er svakheter i samordningen mellom departementene. Høringen
avklarte at regjeringa ikke var kjent med situasjonen før Riksrevisjonens
rapport, bl.a. fordi rapporten av 18. mai 2015 fra POD til bl.a.
justisministeren var feil. Det er ukjent for meg om det har fått
konsekvenser for noen av de ansatte, men det er ikke hovedsaken
nå. Kunnskapen om de faktiske forhold har altså sviktet. Regjeringa
har stolt på egenkontrollsystem og rapportering, et system som hele
statsapparatet bygger på.
Er lærdommen at vi har en stor systemfeil,
og at det heretter må være tilsyn i den virkelige verden? Bare det
vil avklare om objektsikringen er tilfredsstillende.
Statsminister Erna Solberg [10:14:19]: Vi bygger opp tilsynet
basert på to forskjellige tiltak. Det ene er det ansvaret NSM har
for å påpeke og gi beskjed til de enkelte tiltakshaverne om at sikringen
ikke er god nok, eller at objektet skulle vært sikret. Det andre
er systemtilsynet som gjennomføres overfor hvert enkelt departement
og hver enkelt etat, primært av DSB – av Helsetilsynet, DSBs underliggende
etat – men for Justisdepartementet.
Regjeringen har gjort endringer
i disse tilsynene, som jeg mener har vært veldig viktig. Vi har
endret tilsynsfilosofien. Vi har sagt at istedenfor å ha en plan
for å gjøre noe, godta den, lukke avvikene og si at det er greit,
venter vi nå til avvikene faktisk er lukket, og så offentliggjør
vi det. Nå ser vi på de senere rapportene at det har hatt stor effekt
for å få lukket de tiltakene som har vært nødvendig, og vi ser at
den nye tilsynsfilosofien også gir god effekt på gjennomføringen
av forbedret tilsyn.
Presidenten: Abid
Q. Raja – til oppfølgingsspørsmål.
Abid Q. Raja (V) [10:15:28]: Er det ett parti på Stortinget
som i tillegg til regjeringspartiene skal være forsiktig med å kritisere
manglende objektsikring i krisetider, er det Arbeiderpartiet. De
har sammen med Høyre og Fremskrittspartiet besluttet å redusere
Heimevernet med flere tusen soldater og å legge ned hele Sjøheimevernet.
Hvordan våre olje- og gassinstallasjoner langs norskekysten skal
sikres, er dermed høyst uvisst.
Et annet spørsmål er at statsministeren
ikke ville svare meg i kontrollhøringen i går på om det stemmer
at Olje- og energidepartementet ikke har pekt ut noen objekter til skjerming,
til tross for at departementet har sagt dette offentlig til VG.
Det er sterkt urovekkende at Forsvarets forskningsinstitutt bare
for noen måneder siden sa:
«Et godt planlagt angrep vil være
gjennomført før ordensmakten har rukket å mobilisere tilstrekkelige
ressurser.»
Dette gjelder vitale anlegg som
Mongstad, Melkøya, Kollsnes, Kårstø, Tjeldbergodden, Nyhamna, Sture
osv.
Hvordan vil statsministeren forklare
at hun ikke kan forklare noe til Stortinget, samtidig som departementet meddeler
informasjon til VG? Og hvordan vil hun forsikre oss om at våre viktigste
næringer har fullgod objektsikring også langs kysten?
Statsminister Erna Solberg [10:16:31]: Ofte er det slik at
spørsmål som stilles, både her og i en høring, har flere ledd. Det
gjør at det kan være vanskelig å svare uten å berøre bl.a. tema
som er knyttet til graderte opplysninger.
Det er riktig at Olje- og energidepartementet
ikke har meldt inn noen objekter til NSM om skjermingsverdighet etter
sikkerhetsloven, men det er bare en del av komplekset rundt objektene
i energisektoren. Forsvaret gjør sine egne vurderinger av nøkkelobjekter
ut fra forsvarsevne. Politiet forhåndsutpeker ytterligere objekter
og har i eget distrikt ansvar for de objektene de utpeker.
Når det gjelder Forsvarets og politiets
vurdering av objekter i olje- og energisektoren, kan det altså ikke
besvares ugradert, som jeg viste til i høringen. Derfor er dette
et kompleks. Og når Abid Raja trekker begge de to sammen i et spørsmål
i en høring, kan han bare få ett svar, som er at dette berører graderte
opplysninger.
Dette er også en av grunnene til
at vi mente at det kanskje ville vært lurt å ha disse høringene
i en gradert (presidenten klubber) ramme. Da kunne man enklere gå
inn på utfordringene som ligger mellom hva (presidenten klubber igjen)
som er åpent, og hva som er gradert.
Presidenten: Bård
Vegar Solhjell – til oppfølgingsspørsmål.
Bård Vegar Solhjell (SV) [10:17:48]: Riksrevisjonens rapport
er gradert. Difor har dei utarbeidd eit kort samandrag der alle
konkrete tilvisingar var tekne vekk, som det var meininga skulle
verte offentlege, men som er haldne hemmelege. Det er kort, men
det gjev ein grunngjeven og svært sterk kritikk av situasjonen i
2015.
Kvifor var det viktig å offentleggjere
det? Jo, det var for det første fordi med 22. juli-kommisjonen vart
det sett ein spesielt høg standard for openheit. Blant anna avgraderte den
dåverande regjeringa dokument frå Regjeringas sikkerheitsutval.
Den andre grunnen er at openheit gjer at det kjem meir kritikk,
som kan føre til meir press om endring.
Eg er ikkje fagperson – ingen av
oss er det – men eg har lese mange graderte dokument. Etter å ha
lese dette er det umogleg for meg å forstå kvifor det skal vere
hemmeleg, særleg etter høyringa, der det er kome fram langt meir
presis og konkret informasjon om situasjonen i notid, enn det som
står der. Det som går bra i notid, kan ein altså vere open om, men
det som gjekk dårleg for to år sidan, held ein hemmeleg. Forstår
statsministeren at det gjennom dette (presidenten klubbar) heng
igjen ein mistanke om at ein har brukt sikkerheitslova … (presidenten
avbryt) til å unngå kritikk?
Presidenten: Statsminister
Erna Solberg, vær så god.
Statsminister Erna Solberg [10:18:58]: Overfor Stortinget
har regjeringen full åpenhet om de graderte spørsmålene. Det betyr
at det for Stortingets kontrollfunksjon vil være fullt mulig å gjennomføre
alle disse spørsmålene, og man vil kunne ta stilling til også de
graderte spørsmålene. Jeg skjønner at det kan være et dilemma, men
det er et sikkerhetsmessig argument for hvorfor det kan være enklere
å si hva som er på plass, og hva som er sikret, enn å vise hva som
er sårbarhetene. Det er sårbarhetene som er sikkerhetsrisikoen.
Derfor er det vanskeligere at de skal være offentlige.
Når det gjelder spørsmålet om gradering,
er det slik at sikkerhetsloven er veldig tydelig på ansvarsplassering
– på hvem som kan gradere. Det er den som er eier av informasjonen,
som graderer, i utgangspunktet. Her har Forsvarsdepartementet sagt
at dette er graderte opplysninger. De har ønsket å gi en annen og
kortere variant av hva som kan være offentlig, knyttet til dette.
Jeg mener ikke at dette betyr at
regjeringen får mindre kritikk – jeg synes vi har fått mye kritikk
de siste dagene. Det gjør faktisk hele denne situasjonen litt vanskeligere for
regjeringen, fordi det legges et mistenkelighetens teppe over hvorfor
dette er. Men det er altså Forsvarsdepartementets vurdering at man
heller ikke kan avgradere de opplysningene som står i riksrevisjonssammendraget.
Presidenten: Vi
går da videre til neste hovedspørsmål.
Knut Arild Hareide (KrF) [10:20:24]: To dagar på rad har
NRK hatt kritiske nyheitssaker om fosterreduksjon eller «tvillingabort».
I går blei det meldt at legar ved St. Olavs Hospital, som er dei
einaste som kan gjennomføre tvillingabort i Noreg, har sendt eit
brev til Helsedirektoratet, der dei ber om at Lovavdelinga i Justisdepartementet
ser på abortforskrifta på ny. Det er på grunn av etiske diskusjonar
i fagmiljøet.
Seksjonsoverlege Torbjørn Eggebø
seier til NRK:
«Juristene i Justisdepartementet
har tolket ordlyden i Abortloven nøye men de har ikke tenkt medisinsk-tekniske
forhold.»
I dag høyrer me at leiaren for Etisk
råd i Danmark argumenterer mot den norske praksisen og uttrykkjer
overrasking over den liberale tolkinga i Noreg. Etter at Lovavdelinga
i Justisdepartementet i Noreg tolka abortlova, gjennomførte Etisk
råd i Danmark ei høyring om same praksis bør innførast i Danmark.
Konklusjonen i Danmark er ein annan enn i Noreg.
«Vi synes at det er forskjell på
å ta livet av ett foster og avbryte hele svangerskapet.»
Det sa leiaren av Etisk råd i Danmark.
Eg vil presisere at dette spørsmålet
ikkje gjeld sjuke foster. Eg trur det er mange som opplever dette
som eit vanskeleg verdispørsmål. Konklusjonen til regjeringa har vore
å opne opp for tvillingabort av eitt eller fleire friske foster.
Mitt spørsmål til statsministeren
er: Har dette vore ei rein lovteknisk vurdering av abortlova, eller
har det vore ei etisk vurdering av om me skal seie ja eller nei
til tvillingabort i Noreg?
Statsminister Erna Solberg [10:22:22]: Dette er en etisk
vanskelig sak. Dette er en sak som har ligget i mange år uten å
ha blitt behandlet. Denne regjeringen mente at vi faktisk måtte
få gjort en behandling av den. Vi ba da Justisdepartementets lovavdeling
om en vurdering av dagens abortlov for å se på det juridiske grunnlaget
for fosterreduksjon også ved tvillingsgraviditet. Lovavdelingens
gjennomgang av abortloven, som er en juridisk gjennomgang av kravene
som abortloven stiller, sa veldig tydelig at dagens lov åpner for
at dette vil kunne gjøres. Det er ikke mulig å tolke loven dithen
at de tolv ukene for selvbestemt abort er en begrensning med tanke
på selektiv abort på ett av to tvillingfoster.
Det er altså ikke en politisk eller
etisk behandling i regjeringen, men en forståelse av dagens lov.
Alternativet ville vært at vi måtte fremmet en ny endring av abortloven, og
det har regjeringen tatt stilling til, og det ønsker vi ikke å gjøre
for å forhindre dette.
Jeg hørte også om de oppslagene,
bl.a. med etikkprofessor Berge Solberg, som uttalte seg bl.a. om
de medisinsk-etiske spørsmålene knyttet til at det var vanskelig
å gjennomføre denne typen abort i en form som var sikker for det
andre fosteret, før man har kommet til 12. uke. Da er det viktig
å være klar over at abortforskriftens tredje ledd sier at selvbestemt
abort også kan gjennomføres i kort tid etter 12. uke, hvis det er
medisinsk-tekniske grunner som gjør at man ikke kan gjøre det før.
Det er blitt tolket som at det mulig, innenfor bestemmelsen om selvbestemt abort,
også i denne sammenhengen å gjennomføre inngrep i 13. svangerskapsuke.
Det fremgår også av veiledningen som følger abortloven.
Knut Arild Hareide (KrF) [10:24:28]: Eg vil takke for svaret.
Eg er glad for at statsministeren legg vekt på at dette er ei svært
vanskeleg etisk problemstilling. Da er eg nok overraska over at
regjeringa har vald å gjere dette til eit reint juridisk spørsmål
om korleis ein skal tolke abortlova. Abortlova kom for veldig mange
år sidan, og me har hatt ei teknisk utvikling som gjer at lova ikkje
er så moderne som ho burde ha vore. Det har skjedd ei utvikling her.
Me veit jo at i 10–15 pst. av tilfella vil òg det andre fosteret
kunne miste livet ved ein tvillingabort, og det er jo derfor det
er ein så stor diskusjon no i fagmiljøa.
Så mitt spørsmål er: Når det no
er gjort ei reint teknisk-juridisk vurdering, vil regjeringa òg
gjere ei etisk vurdering, ei politisk vurdering, av eit slikt spørsmål
som nettopp, som statsministeren seier, er så etisk krevjande?
Statsminister Erna Solberg [10:25:28]: Jeg har lyst til å understreke
at selv om det var en juridisk vurdering av abortloven, var det
jo også et arbeid på etisk grunnlag som ble lagt til grunn for Lovavdelingens
arbeid. Helsedirektoratet har innhentet informasjon om de medisinske forholdene
knyttet til fosterreduksjon, og det var arrangert fagmøter og møter
med fagmiljøene, der både Legeforeningens etiske råd og Senter for
medisinsk etikk deltok i den prosessen, og alle de referatene og
de synspunktene ble lagt frem for Justisdepartementets lovavdeling
i den vurderingen. Det som er vår oppfatning, er at vi da måtte endre
loven og eventuelt gjøre unntak og legge begrensninger i kvinners
rettigheter i de første tolv ukene, hvis vi ikke skulle gjort det,
og det har ikke regjeringen ønsket å gjøre.
Det er et stort etisk spørsmål.
Det store spørsmålet om abort og selvbestemt abort er jo hvem som
skal foreta den etiske vurderingen. Skal kvinnen og familien gjøre
det? Er det de som er best til å ta de beslutningene, eller er det
noen andre, utenfor, som skal gjøre det? Det valget mener jeg er ganske
klart i begynnelsen, at kvinner selv foretar etiske, moralske vurderinger
av disse spørsmålene, og så er det viktig at alle er godt informert,
også om faren for komplikasjoner.
Presidenten: Det
åpnes for oppfølgingsspørsmål – først Marie Ljones Brekke.
Marie Ljones Brekke (KrF) [10:27:05]: Det vi ofte omtaler
som abortloven, heter «lov om svangerskapsavbrudd». Hvordan mener
statsministeren at det å ta livet av ett eller flere barn, men fortsette
svangerskapet, kan komme under denne loven? Og hva tenker statsministeren
om at Norge har blitt et land som kvinner kommer til for å få utført
disse abortene, fordi de er ulovlige i våre naboland?
Statsminister Erna Solberg [10:27:33]: Spørsmålet om hvorvidt
dette går inn under loven, er jo nettopp det jeg har redegjort for,
nemlig at det er gjort en vurdering av Justisdepartementet på bakgrunn
av den loven vi har i dag, om at også fosterreduksjon ved tvillinggraviditet
er tillatt å være selvbestemt i de første tolv ukene, og at man da
kan bestemme seg for å gjøre det. Så det mener jeg på en måte er
juridisk klart svart på.
Jeg synes ikke det er bra hvis vi
importerer folk fra andre land for å komme og få utført selektive
aborter i Norge av denne typen, knyttet til fosterreduksjoner. Det
er et vanskelig etisk spørsmål, men det grunnleggende temaet er selvfølgelig:
Tror vi at de etiske vurderingene gjøres best av en nemnd, eller
tror vi de gjøres best av en kvinne? Jeg mener vi har svaret for
de tolv første ukene, at en kvinne og familien gjør de beste valgene.
Presidenten: Torgeir
Micaelsen – til neste oppfølgingsspørsmål.
Torgeir Micaelsen (A) [10:28:50]: Jeg er glad for at statsministeren
er enig med meg og Arbeiderpartiet i disse spørsmålene og har stått
fast i en sak som for mange er etisk vanskelig. Det er den også
for meg. Jeg husker første gang jeg hørte om – hva skal jeg si –
denne muligheten, og jeg kjente med en gang at det rykket i meg,
for det er en veldig utålelig tanke for mange av oss at man må gå
til det skrittet å ta abort i seg selv, men også å gå til det skrittet
der man må fjerne et eller flere fostre og gå videre gravid med
de som er gjenværende.
Statsministeren har rett – når vi
i Norge har valgt å ha en selvbestemt rett til abort, må vi også
respektere at det kan være mange beveggrunner for hva som er den
personlige grunnen til at man velger å gjøre det man gjør. Derfor vil
jeg si at jeg nå oppfordrer alle til å være edruelig i denne debatten.
Det kanskje statsministeren kunne opplyse Stortinget om, er: Er
det riktig at det ikke er anledning for utenlandske kvinner å komme
til Norge og få utført dette på statens regning, som enkelte har
antydet? Jeg kan svare på mitt eget spørsmål, for det er nemlig
ikke tilfellet.
Statsminister Erna Solberg [10:30:03]: Det er bra at spørreren
kunne svare på sitt eget spørsmål.
Vi har ikke et offentlig finansiert
helsevesen for at folk kan komme fra andre land og få gjort inngrep
eller få hjelp. Det krever helt særskilte vedtak hvis det skal skje.
Så er det en adgang til på noen områder for enkelte å bidra med
og betale for det, men det er det veldig lite bruk av i det offentlige
helsevesenet, og det er på dette området ikke en naturlig del. Jeg
er helt enig i at dette oppleves som etisk vanskelig, og det er
– synes jeg – utrolig viktig i sånne sammenhenger at man får god
informasjon, at man møter helsepersonell som kan snakke om risiko,
og at man kan få tatt den samtalen som gjør at man vet at det er
en risiko for det andre fosteret hvis dette skjer. Men i bunn og
grunn er det til slutt et ansvar som alltid må ligge hos kvinnen
i disse første tolv ukene, mener jeg.
Presidenten: Kjersti
Toppe – til oppfølgingsspørsmål.
Kjersti Toppe (Sp) [10:31:15]: Det finst ikkje eitt einaste
land i Europa som har slått fast at retten til sjølvbestemt abort
implisitt inneber at den enkelte har krav på fosterreduksjon. I
Noreg har vi tillate den praksisen ved å la Lovavdelinga i Justisdepartementet
tolka dette og gjera dei etiske vurderingane utan at vi har fått
ei sak til Stortinget om dette.
No ropar fagmiljøa varsku, for det
som regjeringa har bestemt, tvingar legar til å gå inn for tidleg,
slik at risikoen for det attverande fosteret vert utruleg mykje
større. Kan statsministeren leva med at regjeringa har gjort eit
vedtak utan å involvera Stortinget, noko som heile fagmiljøet er veldig
kritisk til?
Statsminister Erna Solberg [10:32:14]: Det er gjort en fortolkning
av hvordan dagens lov er, og regjeringen har besluttet at vi ikke
ønsker å fremme forslag om å endre dagens lov. Det er fritt opp
til Stortinget å komme med forslag om å endre dagens lov, og få
flertall for det, men jeg opplever at det vi har gjort, har et bredt
flertall i Stortinget. Jeg antar at alle partier kan foreta etiske
vurderinger uten at regjeringen sender meldinger til Stortinget knyttet
til disse spørsmålene. Siden vi ikke foreslår noen endring av loven,
opplever jeg at vi har et flertall bak oss – når vi da heller ikke
har fått noe ønske, fra et flertall på Stortinget, om å gjøre disse
endringene.
Så er jeg enig i at dette er vanskelige
etiske vurderinger for dem som jobber i helsevesenet. Men jeg hørte
en uttalelse i går som dreide seg om overgangen rundt 12. uke og
det medisinsk forsvarlige, og som jeg viste til, er det etter abortforskriften
mulig å gjennomføre selvbestemt abort noe senere enn 12. uke, nettopp
av medisinske hensyn. Det vil være mulig og være en vurdering som
kan gjøres av legene og av den enkelte abortsøker.
Presidenten: Vi
går videre til neste hovedspørsmål.

Liv Signe Navarsete (Sp) [10:33:47]: Det siste året har eg
reist og besøkt forsvarsbasar over heile landet. Eg har hatt gleda
av å snakke med og lære av soldatar og tilsette i Forsvaret, som
alle brenn for Forsvaret og i siste instans er villige til å ofre
livet for landet sitt. Det som slår meg, er fortvilinga og vonbrotet
hos folk i Hæren, Heimevernet og Kystforsvaret over regjeringa sin
forsvarspolitikk. Høgres kommunikasjonsavdeling prøver å selje nedbygging
av Hæren, nedriving av Heimevernet, nedlegging av Sjøheimevernet,
avskaffing av kystkorvettar og nedlegging av flybasen på Andøya
og helikopterbasen på Bardufoss som ei historisk satsing på Forsvaret.
Så godt som alle soldatane eg snakka med, har anten rista på hovudet
eller rive seg i håret.
Trass i at Høgre på siste landsmøte
vedtok at dei på sikt vil auke løyvingane til Forsvaret til 2 pst.
av BNP, i tråd med det statsministeren lova på NATO-møtet i Wales,
veit både statsministeren og eg at dei med langtidsplanen dei la fram
i fjor, garantert ikkje vil nå det målet. Ein konsekvens av den
svake langtidsplanen er at det ikkje er sett av nok pengar til investeringar
i Hæren, noko regjeringa sjølv seinast for halvanna år sidan meinte
var absolutt naudsynt – ein langtidsplan som Høgre braut forliksforhandlingane om
for fire år sidan, fordi ein skulle satse langt sterkare på landmakta.
Ei av dei mange avgjerdene som har
vekt fortviling, er nedlegging av flybasen på Andøya. Ein samrøystes
komité slo sist haust fast at regjeringa skal kome attende til Stortinget
viss det kjem fram vesentlege endringar i avgjerdsgrunnlaget for
Andøya. Kan statsministeren garantere at kostnadsestimatet for Andøya
og Evenes er korrekt? Om statsministeren ikkje kan garantere for
kostnadsestimatet, vil ho då følgje opp og syte for at regjeringa
kjem tilbake til Stortinget med oppdaterte tal i revidert nasjonalbudsjett?
Statsminister Erna Solberg[10:35:39]: Regjeringen la frem
en langtidsplan for Forsvaret som var tilpasset de nye sikkerhetspolitiske
utfordringene, som betød endringer i strukturene, men som også var
en massiv økning av satsingen på Forsvaret i årene fremover. Regjeringen
har allerede begynt den økningen og satsingen i de budsjettene vi
har bak oss, og vi har nå et betydelig løft i budsjettet i årene
fremover.
Jeg respekterer at andre partier
kan mene at det er andre mål og andre deler av Forsvaret som skal
prioriteres, men vi har fulgt det forsvarspolitiske rådet vi har
fått fra våre viktigste rådgivere, nemlig forsvarssjefens stab,
for hvordan hovedprioritetene bør være for utformingen av fremtidens
forsvar.
På ett område har vi sagt at vi
trenger lengre tid, og det er derfor vi gjennomfører en landmaktstudie
for å gå igjennom hvordan både Hærens og Heimevernets strukturer
og plassering skal være fremover. Men det betyr ikke at det ikke
er investeringsmidler til f.eks. Hæren i langtidsplanen. Det er
det, det er lagt opp til betydelige investeringer i Hæren, også
i de prioriteringene som er gjort. Det er også slik at vi økte antallet
heimevernsstyrker utover det som var det fagmilitære rådet, fordi
vi mente at bistanden til det sivile samfunnet kunne kreve mer av
det, og at vi ønsket å ha en større grad av robusthet. Det som skjer
i år, er at de første trinnene på dette nå oppleves. Vi fyller på,
vi øver mer, vi sikrer at det er mer robusthet i hele vår forsvarsstruktur,
og det har vi også gode erfaringer fra. Vi øver nå på en måte som
vi ikke har gjort på lang, lang tid i Forsvaret, og vi ser f.eks.
at Marinen har en mye sterkere operativ evne enn de hadde da vi
kom inn i regjeringskontorene.
Når det gjelder nye estimater, har
vi ingen nye estimater nå, men vi kommer til å følge opp Stortingets
ønske om å få tilbakemelding om disse temaene etter hvert som vi
går videre i prosjektet.
Liv Signe Navarsete (Sp) [10:37:48]: Seinast høyringa dei
to siste dagane har vist at det regjeringa no gjer gjennom å byggje
ned Heimevernet – 6 000 skal avvæpnast, og ein er allereie i gang
med å dra inn Sjøheimevernets båtar – er ikkje vegen å gå. For å
dekkje den manglande finansieringa og svekkinga av Hæren og Heimevernet
i langtidsplanen for Forsvaret fekk regjeringa sett ned eit landmaktsutval,
som òg statsministeren nemnde. Mandatet til utvalet er å liggje
innafor dei økonomiske rammene i 20-årsperspektivet som vart lagt
til grunn for landmakta i langtidsplanen. Ein byggjer altså ned
Heimevernet, ein legg ned Sjøheimevernet, og det er stor uro. Kan
statsministeren avkrefte lekkasjen om at heile hensikta med landmaktutgreiinga
er å slå saman Hæren og Heimevernet? Kan ho garantere at det ikkje
er intensjonen til regjeringa, og slik kanskje roe ned mykje av
den uroa som no er rundt om i landet?
Statsminister Erna Solberg [10:38:51]: For regjeringen ligger
det ingen føringer om at det skal være en sammenslåing av Hæren
og Heimevernet. Man skal se på hvordan man bruker landstyrkene våre
best mulig og mest mulig effektivt. Alt vi gjør når det gjelder
Forsvaret, er for å få mest mulig forsvarsevne. Vi må se hvordan
vi bruker disse styrkene sammen, hvordan de fungerer, hvor godt
trent de er, og hvilket utstyr de har. Det er sånn at man kan ha mange
folk, lite utstyr og dårlig trening. I mange år har vi på papiret
hatt mange folk i Heimevernet, men de har ikke vært trent. I 2009
var ingen deler av områdestrukturen trent i det hele tatt. Da satt
Liv Signe Navarsete i regjering og trente ikke Heimevernets områdestruktur
i det hele tatt. Nå har vi trent dette betydelig for å sørge for
at det er funksjonelt.
Jeg er grunnleggende uenig i at
gårsdagens høring viste at det fremover er fare på ferde med det
Heimevernet vi har, med tanke på de sikringsbehovene vi har. Vi
har bedre trente styrker, mer øvede styrker, som vil være mer tilgjengelig
og vil kunne gjøre en bedre jobb enn tidligere.
Presidenten: Det
blir oppfølgingsspørsmål – først Geir Pollestad.
Geir Pollestad (Sp) [10:40:03]: Heimevernet i Agder-fylka
og i Rogaland, HV-08, får dei største kutta frå regjeringa. Nesten
halvparten av dagens soldatar i HV-08 skal vekk. Store område vil
stå utan eit heimevern, og viktige mål skal altså ikkje lenger beskyttast
av Heimevernet. 2 800 motiverte soldatar skal få beskjed om å levera
inn uniform og våpen. Dette er ekte menneske, ikkje menneske som
berre finst på papiret.
Stortinget har sagt at ein skal
venta på landmaktutgreiinga. Trass dette er arbeidet med å setja
i verk kutta i HV-08 i full gang. Mitt spørsmål til statsministeren
er: Vil statsministeren stoppa denne prosessen fram til landmaktutgreiinga
er behandla av Stortinget, slik Stortinget har ønskt?
Statsminister Erna Solberg [10:40:55]: Det er slik at Stortinget
har vedtatt en reduksjon i områdestrukturens plantall fra 42 000
til 35 000 mannskap. Det skal man gradvis gjennomføre, men vi opprettholder
nivået fra 2016 også i 2017.
Det er viktig å huske at vi har
fått et fagmilitært råd om hva som er trusselen og utfordringene
våre fremover, gitt ulike scenarioer. Det er der vi skal optimalisere
bruken av de pengene vi har, og de ressursene vi har innenfor det
offentlige.
Vi har fra regjeringens side valgt
å foreslå overfor Stortinget å ha en noe større heimevernsstruktur
enn det som var forsvarssjefens anbefaling. Og vi har vært opptatt
av – fra vi kom i regjering, ved endringer i revidert nasjonalbudsjett
allerede i 2014 – å sikre mer penger til øvelser, nettopp for å
trene ikke minst innsatsstyrkene, som over lang tid ikke har vært
trent eller brukt. Det å ha et heimevern som ikke trener og ikke
øver, er i alle fall bortkastede ressurser. Det har denne regjeringen
gjort noe med.
Presidenten: Anniken
Huitfeldt – til oppfølgingsspørsmål.

Anniken Huitfeldt (A) [10:42:04]: Regjeringa skrev i langtidsplanen
at det ikke skulle kuttes i antall HV-soldater, men at man skulle
redusere måltallene fra 42 000 til 35 000 for å tilpasse områdestrukturen
til den reelle situasjonen.
Nå foregår det store kutt over hele
Norge. Da vi inngikk forlik med regjeringa, var vi opptatt av å
øke midlene til Heimevernet, slik at det ble mer tid til øving.
En av Heimevernets sentrale oppgaver er vakt og sikring av militære og
sivile objekter og infrastruktur, objektsikring. Vil statsministeren
nå, i lys av Riksrevisjonens påpeking av svært alvorlige mangler,
øke antallet heimevernssoldater?
Statsminister Erna Solberg [10:42:51]: Jeg mener at objektsikring
ikke først og fremst dreier seg om Heimevernet, men Heimevernet
gjør en god jobb innenfor deler av objektsikringen. Som jeg også
sa flere ganger under gårsdagens høring, sikrer man objekter på
veldig mange ulike måter. Vi har hatt perioder hvor det har gått
tiltak inn og ut av disse objektsikringslistene, avhengig av hva slags
andre alternative metoder man har. For eksempel er det sånn at når
vi går over på å digitalisere og bruke andre metoder, f.eks. på
en del av overvåking, etterretning og installasjoner for kommunikasjon,
vil behovet for sikring av antenner og annet bli mindre. Så det
er et veldig dynamisk bilde, og det er ikke slik at jeg mener at
gårsdagens høring eller Riksrevisjonens rapport tilsier at vi skal
øke antallet heimevernssoldater i Norge. Men jeg mener at det er
veldig viktig at de soldatene vi har, uansett om det er Heimevernet
eller andre, er godt trent, har godt materiell og vet hvordan oppgavene
skal løses. Det er da vi får mest mulig effekt, og det har denne
regjeringen gjort, i motsetning til hvordan situasjonen var da vi
kom inn i regjering.
Presidenten: Hans
Fredrik Grøvan – til oppfølgingsspørsmål.
Hans Fredrik Grøvan (KrF) [10:44:10]: Heimevernet har, som
flere har berørt allerede, vært og er strategisk plassert utover
i landet og er tildelt en sentral rolle i arbeidet med objektsikringen
som en del av beredskapen. Men i forbindelse med landmaktutredningen
er det fra flere, svært kvalifiserte hold uttrykt sterk bekymring
over at mandatet der ikke tilstrekkelig tar på alvor de utfordringene
som Riksrevisjonens kritikk av objektsikringen peker på.
Derfor er mitt spørsmål: Kan statsministeren
love at man også framover skal ha tilstrekkelig volum og utstyr for
at oppgavene HV har fått tildelt, blir utført på en troverdig måte
når det gjelder objektsikringen?
Statsminister Erna Solberg [10:45:00]: Jeg er veldig opptatt
av at vi skal dimensjonere våre styrker etter de oppgaver vi tilfører
dem. Derfor er det helt naturlig å svare ja på dette spørsmålet.
Vi skal sørge for at vi har volum til å dekke de oppgavene som er.
Så har jeg registrert at det gjennom
høringen har vært et stort fokus på Heimevernets rolle med hensyn
til objektsikring, de har en viktig rolle. Men skjer det noe, er
førsteresponsen politiet, ikke Heimevernet. Det er også ofte andre
tjenester som må raskt ut i en type krise og konflikt. Heimevernet
har en funksjon, som også ble godt beskrevet, og som er en viktig
del av langtidsplanen, og for første gang har langtidsplanen et
eget kapittel om Forsvarets bidrag til det sivile samfunnet, hvor
også Heimevernet har mange andre viktig oppgaver. Vi må se på summen
av disse oppgavene når vi dimensjonerer volumet for Heimevernet.
Det er en av grunnene til at vi valgte å øke antallet heimevernssoldater
fra det som var forsvarssjefens forslag på 30 000, til 35 000 pluss
3 000 innsatsstyrker.
Presidenten: Ola
Elvestuen – til oppfølgingsspørsmål.
Ola Elvestuen (V) [10:46:12]: Vi i Venstre er sterkt bekymret
for landmaktens posisjon i Norge i årene framover, særlig på bakgrunn
av de investeringsbeslutningene som regjeringen, sammen med Arbeiderpartiet,
har gjort i langtidsplanen, og ikke minst, som det ble nevnt her,
flyttingen fra Andøya til Evenes og de helt ukjente kostnadene som
ligger der, og at det her ligger en automatisk nedprioritering av
landmakten.
Men nå skal vi ha en landmaktstudie,
og det er forunderlig med mange av de endringene som nå skjer i
forkant av den, bl.a. det som skjer med Sjøheimevernet og Heimevernet.
Statsministeren påpekte tidligere viktigheten av at en har fagmilitært
råd, som det jo kan være uenighet om, men det vil også være et fagmilitært
råd om landmakten. Det er viktig at vi har en offentlig debatt,
og vil statsministeren sikre at vi har en god offentlig debatt,
offentlighet, omkring landmaktstudien, tidsnok og i god tid, i forkant
av beslutningen som skal komme i forbindelse med budsjettet for
2018?
Statsminister Erna Solberg [10:47:22]: Jeg er helt sikker
på at når landmaktutredningen kommer, vil det være god offentlighet
rundt diskusjonen. Jeg er helt sikker på at Stortinget vil ha en
bred diskusjon, og at resten av samfunnet vil ha en bred diskusjon
om de endringene som skjer i forbindelse med landmaktutredningen.
Når det gjelder spørsmålet om fagmilitære
råd, har jeg lyst til å si at det nå er viktig å tenke gjennom hvilken
krise og konflikt vi ser for oss. De investeringsbeslutninger som et
flertall på Stortinget står bak – om nye jagerfly, om å sørge for
at vi fortsatt har overvåkingsfly i nord, om å sørge for at vi bygger
nye ubåter og annet som er en viktig del av den store investeringsstrukturen
– er fordi vi ser et risikobilde som gjør at ikke minst det maritime
området er det viktig at vi har kontroll over, at kystrommet vårt,
med maritime, sterke styrker, er det viktig å ha kontroll over i
en gitt krise- og konfliktsituasjon.
Og så er det slik at vi hele tiden
må utvikle Forsvaret med nye funksjoner og på nye områder, og en
av de absolutt viktigste utfordringene vi kommer til å ha fremover,
er knyttet til cyber og cyberteknologi, og det er det viktig at vi
følger opp grundig fremover.
Presidenten: Vi
går videre til neste hovedspørsmål.
Trine Skei Grande (V) [10:48:46]: Ved forrige valg gikk vi
til valg på å gjennomføre et lærerløft. Det lærerløftet har vi gjennomført.
Det har blitt en suksess. Nesten alle de lærerne som har vært igjennom
det, syns at dette var kjempenyttig, og at de har blitt bedre lærere
i den andre enden. Men gjennom hele lærerløftet er det ferdigheter
som har hatt mye fokus. Det er knekking av lesekoder og knekking
av mattekoder.
Vi vet at vi nå lever i en tid med
populismens framvekst i Europa – og i norsk politikk. Vi ser store
endringer, som gjør at vi skal utdanne elever som skal være i stand
til å gå ut i et næringsliv og et arbeidsliv der de sjøl skal være
med på å endre sine egne arbeidsoppgaver. Vi ser at vi er i en tid
da kanskje dannelse og dannelsesfag som historie, som samfunnsfag,
som religionskunnskap blir viktigere og viktigere for å kunne være
aktive borgere i et samfunn. Vi trenger faktisk å bygge hele mennesker,
hele samfunnsborgere, som kan være med og ta del i utviklingen av
samfunnet, være med og endre arbeidsplassen de sjøl skal inn i,
være med og få til nytenkning og kreativitet og bruke ny teknologi.
Det er ganske store krav. Vi burde egentlig ha utvidet fokuset på
lærerløftet ikke bare til ferdigheter, men også til et dannelsesperspektiv
og til kreativ kompetanse.
Spørsmålet mitt til statsministeren
er: Burde vi ikke egentlig nå ha innført et lærerløft 2.0, som handler
om å løfte dannelsesperspektivet og det kreative og hele mennesket
i utdannelsessystemet vårt?
Statsminister Erna Solberg [10:50:34]: For det første er
jeg enig med representanten Skei Grande i at vi har gjennomført
lærerløftet, og at det er en suksess. Det er nå historisk mange
lærere – vi har tredoblet antallet – som har fått videreutdanning.
Vi har gjennomført femårig lærerutdanning. Det gir også rom for
mer fag og andre kombinasjoner i lærerutdanningen.
Så har jeg lyst til å si at jeg
er veldig enig i at i dagens samfunn er det ekstremt viktig å lære
kritisk tenkning. For i det informasjonssamfunnet som bombarderer
oss med ulike påstander og ulike nyheter, som er både «ekte» og «sanne»,
og med vinklinger og alt annet, dreier det seg om å ha kritisk sans
og evne til kildekritikk, og at flest mulig må ha det. Men jeg mener
ikke det er til forkleinelse for at man må lære å lese og skrive,
for det er begynnelsen på det hele. Man får ikke mye kritisk tenkning
av ikke å klare å lese ordentlig, skrive ordentlig, knekke mattekoden
eller stille spørsmål ved det teknologiske. Så det er viktig å ha et
fagfokus samtidig.
Om dette betyr et lærerløft 2.0:
Det vil jo være slik at når vi har løftet nok lærere igjennom til
å nå de fagkravene vi har, vil det også være mulig å fylle på med
andre ting. Så mener jeg at en del av etterutdanningsstrategien
rundt omkring i kommunene også må være å fylle på faginnhold og
sørge for at vi oppdaterer oss på nye ting. Og så mener jeg at vi
også må jobbe mye med digitalisering. Den største utfordringen med
digitalisering og arbeidet med barna våre i skolen er mangelen på
lærere med kompetanse som fører til det.
Men hvis man spør meg om hva som
er den aller viktigste reformen, lanserte vi det på mandag, jeg
og kunnskapsminister Torbjørn Røe Isaksen, og det er systematisk
tidlig innsats. Jeg mener at systematisk tidlig innsats er starten på
alt. Det å sørge for at 10 000 barn ikke går ut av norsk skole uten
å kunne lese, skrive og regne så godt at de klarer å ta videreutdanning,
som er en utfordring i tilknytning til arbeidslivet fremover, er
kanskje oppgave nr. én. For jo flere mennesker med avmaktsfølelse
fordi de ikke klarer å delta, jo større utfordringer.
Trine Skei Grande (V) [10:52:43]: Ja, vi gleder oss til fredag
for å se hva som står i den meldinga, og hva vi kan være med på
å lage flertall for her.
Nå har vi i løpet av de siste årene
fått til en stor faglig «backing» av lærerne: Vi har en etter- og
videreutdanningsreform, vi innfører femårig lærerutdanning, det
rulles ut mange krav til lærerne, og vi har også høynet kravene for
å komme inn på studiet. Men fortsatt er det sånn at hvem som helst
i dette landet kan kalle seg lærer. Bare man har fått en lærerstilling,
kan man si at man er lærer. Vi har mange viktige yrker i Norge som
ikke alle kan påberope seg å ha, og som er avgjørende for oss. Man
kan ikke gå et hvilket som helst sted og kalle seg lege, fordi det
er et viktig yrke, som ikke alle skal kunne påberope seg å ha som tittel.
Men lærer kan alle kalle seg, uansett hvor lav utdannelse man har.
Spørsmålet mitt til statsministeren er: Bør vi ikke beskytte lærertittelen?
Statsminister Erna Solberg [10:53:40]: Det er sjelden jeg
får spørsmål i spørretimen som jeg ikke har hørt eller tenkt på
før. Jeg skal innrømme at jeg fikk det akkurat nå. Jeg har ikke
tenkt på at det å beskytte lærertittelen i seg selv er en utfordring.
Vi har valgt den andre måten å gjøre det på, nemlig å si at de som
skal undervise våre barn i et klasserom, må ha visse krav til kompetanse
i de fagene de har. Og så er det sånn at man kan være lærer i mange
andre typer institusjoner – og jobbe som det. Men jeg vil si at
jeg skal møte dette med nysgjerrig interesse for å se om dette er
noe man må beskytte, eller om vi egentlig når målene våre ved nettopp
å stille fagkravene, som gjøres i hver enkelt skole.
Presidenten: Det
blir oppfølgingsspørsmål – først Iselin Nybø.
Iselin Nybø (V) [10:54:40]: Vi er enige med regjeringen om
at vi ønsker flere lærere, vi ønsker mange gode og motiverte lærere
inn i klasserommene, og vi ønsker å løfte statusen til læreren og
lærerutdanningen. Det at lønn også har en betydning for å få til
det, er det mange som heier på. Vi har gjennom denne stortingsperioden
stilt en rekke krav til dem som skal være lærere i skolen: Vi har
innført en femårig lærerutdanning, som statsministeren også var inne
på, vi har stilt krav til antall studiepoeng for å undervise i norsk,
matte og engelsk i ungdomsskolen og barneskolen, vi har stilt karakterkrav
for å komme inn på lærerhøyskolen, og vi forventer at lærerne tar
videre- og etterutdanning og holder seg faglig oppdatert.
Mitt spørsmål til statsministeren
er: Er statsministeren enig i at økt utdanning og kompetanse skal
lønne seg?
Statsminister Erna Solberg [10:55:38]: Jeg mener at økt utdanning
og kompetanse skal lønne seg, og det gjør det jo ved at man får
høyere lønn i tariffene som er fremforhandlet mellom kommunesektoren
og lærerorganisasjonene – også avhengig av hvilket fagnivå man har
i utgangspunktet. Det har av og til vært påpekt som en utfordring
– før vi stilte kompetansekravene – at noen av dem som hadde masterutdanning,
opplevde at det var vanskeligere å få jobb i enkelte kommuner fordi
de egentlig hadde høyere lønnsutbetaling. Men jeg mener først og
fremst at vi skal holde fast på at lønn forhandles mellom arbeidsgiver
og arbeidstaker, og at det skal det også i fremtiden.
Det vi har jobbet med, er de alternative
karriereveiene som gjør det mulig for lærere å være lærer, men samtidig på
en måte oppleve en karrierevei, og en utvikling i det, som gjør
at man ikke alltid må flyttes over til administrative oppgaver.
I den sammenheng og til de prosjektene er det også knyttet lønnsmidler.
Presidenten: Christian
Tynning Bjørnø – til oppfølgingsspørsmål.
Christian Tynning Bjørnø (A) [10:56:46]: Vi lever i skiftende
tider – politisk, demokratisk og demografisk. Arbeiderpartiet vil
ha en sterk offentlig fellesskole og ikke minst lærere som er både
faglig solide, gode til å lære bort og til å tolke nyhetsbildet
og det samfunnet vi lever i, sammen med elevene. Men dessverre går
utviklingen i feil retning. Det har ikke vært flere ukvalifiserte
som underviser i norsk skole, på 15 år. Siden grunnskolelærerutdanningen
ble opprettet i 2010, har det heller ikke vært så få studenter som
møter opp og vil undervise i barneskolen. Vi er for at lærerutdanningene
blir femårige og masterutdanninger, men vi er fortsatt bekymret
for rekrutteringen. Dette er alvorlige tall på tampen av statsministerens
regjeringsperiode. Det er med utålmodighet jeg stiller spørsmålet:
Når skal egentlig regjeringens påståtte satsing på lærerne gi resultater?
Statsminister Erna Solberg [10:57:48]: Den gir resultater
hver dag i de klasserommene hvor det står lærere som har vært på
etter- og videreutdanning, og som har nye måter å jobbe med fagene
sine på. Fordi vi gjennomfører et så stort løft, vil det være en
del flere vikartimer og folk som er ufaglærte, som er inne i perioder,
men en del av det store løftet, det at vi systematisk sørger for
at man får etter- og videreutdanning som lærer, gjør at man øker
respekten for det faget. Det at vi har økt inntakskravene, gjør
at det forhåpentligvis blir færre som ramler ut av utdanningsløpet,
og det bidrar også til å løfte det. Dette er en strategi for å løfte
respekten for læreryrket, løfte kompetansen for læreryrket, men
resultatene vil vi lese når vi etter hvert ser de elevene som går
ut av den skolen som de nå går i, på deres faglige nivåer. Det å
investere i mennesker er blant de investeringene som er viktigst,
men som tar lengst tid.
Presidenten: Anders
Tyvand – til oppfølgingsspørsmål.
Anders Tyvand (KrF) [10:58:56]: Jeg synes at Lærerløftet
2.0 er en god idé. Nå har vi nettopp gjennomført en fornyelse av
Kunnskapsløftet, dvs. vi har behandlet det i Stortinget, og regjeringen
er i gang med det arbeidet. Der fikk Kristelig Folkeparti bl.a.
gjennomslag for at vi skal gjennomføre et verdiløft i skolen. Vi
skal løfte verdiene tydeligere fram i undervisningen. Vi skal vektlegge
dannelsesperspektivet i større grad enn det vi gjør i dag. Men for
at vi skal lykkes med det, er det viktig at lærerne har kompetanse
til å gjøre det. Da må den kompetansen inn i lærerutdanningen.
Så opplever jeg nok kanskje at regjeringen
har et litt annet fokus når det gjelder lærerutdanningen. For eksempel må
man nå ha karakteren 4 i matematikk for å komme inn på lærerstudiet,
selv om man ikke skal undervise i matematikk. Selv de som skal undervise
og studere de klassiske dannelsesfagene, måles nå først og fremst
på mattekarakteren. Mener statsministeren at det er en god strategi
for å vektlegge dannelsesperspektivet i større grad i lærerutdanningen
og i skolen?
Statsminister Erna Solberg [11:00:04]: Det er veldig viktig
at elevene møter kvalifiserte lærere som kan hjelpe dem med å knekke
kodene i de viktige, grunnleggende fagene. En av utfordringene vi
har i vårt land, er dårlige mattekunnskaper, bl.a. algebrakunnskaper.
Selv om de er blitt bedre, er vi dårlige i algebra. Det går i sirkel.
I 2008 ble det gjennomført en stor lærerkompetanse- og øvelsesundersøkelse
som viste at norske lærere som underviste i matematikk, skåret dårlig
i algebra. Når de skårer dårlig i algebra, skårer også elevene deres
dårlig i algebra. Det betyr at man må ha en viss fordypning og forståelse,
og ett av de fagene på lærerutdanningen hvor det har vært stor strykprosent,
har nettopp vært matematikk. Jeg kommer alltid til å forsvare at
vi stiller det karakterkravet, for jeg mener det er utrolig viktig
at den læreren som står og underviser i det faget, faktisk selv
har skjønt faget, og jeg tror det vil gjøre noe med strykprosentene.
Det er ikke til forkleinelse for at vi skal ha et godt dannelsesperspektiv for
øvrig. Det må vi jobbe med. Når vi har fem år, har vi også større
rom for å fordype oss innen flere tema.
Presidenten: Audun
Lysbakken – til oppfølgingsspørsmål.
Audun Lysbakken (SV) [11:01:25]: Jeg deler regjeringens mål
om tidlig innsats og vektleggingen av at alle barn i norsk skole
får en godt kvalifisert lærer. Så er det bare sånn at andelen ufaglærte
lærere har økt med nesten 40 pst. under denne regjeringen. Synes
statsministeren at det er et vellykket lærerløft?
Statsminister Erna Solberg [11:01:48]: Regjeringens lærerløft
er å løfte videreutdanningen av lærere, og vi har tre ganger så
mange under videreutdanning hvert eneste år nå som det det var under
den forrige regjeringen. Regjeringens lærerløft var å stille strengere
fagkrav, sørge for nye forsøk på karriereveier fremover og å løfte
femårig masterutdanning. Alt det har vi gjennomført. I en periode
når man forlenger tiden folk går på utdanning, vil det være slik
at man får litt færre nyutdannede ut, og da vil det kanskje fylles
på med ufaglærte lærere. Så er det viktig at vi over tid bygger
opp et betydelig høyere nivå på de lærerne som er i klasserommet,
og det krever investering.
Presidenten: Vi
går videre til neste hovedspørsmål – fra Audun Lysbakken.
Audun Lysbakken (SV) [11:02:39]: Skatteflukt undergraver
velferdsstaten og fellesskapets inntekter og er et slag mot norsk
nærings- og arbeidsliv. Når folk fra den økonomiske eliten flytter
pengene sine ut av landet for å slippe å betale skatt, vender de
på mange måter ryggen til fellesskapet. Penger som forsvinner, kunne
gått til helse, til folk som har lite, eller til lærerløft, som
vi nettopp snakket om, og det har også den konsekvens at andre må bidra
med mer, fordi noen med mye velger ikke å bidra.
Hvis vi skal gjøre noe med dette,
må vi ha internasjonalt samarbeid for å hindre skattekonkurranse.
Vi må også som politikere vise holdning. Derfor lurer jeg på: Hva
har regjeringen gjort for å hindre skatteflukt, og hva er statsministerens
syn på skatteflyktninger?
Statsminister Erna Solberg [11:03:36]: At personer flytter
ut av landet for å slippe å betale skatt, er dessverre noe som skjer.
Jeg har sett det i min hjemby over mange år at det er personer og
familier som har flyttet ut og fortsatt driver næringsvirksomhet.
Jeg er glad for at næringsvirksomheten fortsatt drives i Norge og
skaper ringvirkninger og jobber. Hvis jeg spør om hovedgrunnen til
at de flytter ut, er det at de opplever at de ville måtte tømme
bedriften så mye gjennom formuesskattereglene at det ville være
vanskelig å gjennomføre å bli boende. Det er jo en av utfordringene
i vårt system at folk flytter ut av landet basert på at vi har spesielle
skatteregler som gjør at når de skal ta vare på arbeidsplassene
i Norge, så har de en utfordring.
Jeg er enig i at skattekonkurranse
er dumt, derfor tar jeg dette opp veldig tydelig i internasjonale
fora. Jeg sier det hver gang jeg er ute, jeg sier det både med tanke
på utviklingslands situasjon, og jeg sier det med tanke på våre land.
Jeg var derfor også tydelig på at selv om vi har redusert selskapsskatten,
så var ikke det vår hovedprioritet, men noe vi er nødt til å gjøre
for å være konkurransedyktige med nabolandene, og vi skal gjøre
det i et rom som gjør at vi er konkurransedyktige for investeringer
fremover. Men det er ikke noe jeg står og applauderer, for det er
et resultat av at mange land nå reduserer beskatningen av selskap.
Så er det en utfordring – og vi
må gjøre dette på europeisk plan – og det er å jobbe mer med å få
de store multinasjonale selskapene til faktisk å betale skatt, til
å delta i landet. Derfor er det et tydelig budskap jeg har i alle
sammenhenger hvor jeg også møter internasjonalt næringsliv knyttet
til bærekraftsmålene, at det er viktig. Når de spør hva de kan bidra
med, svarer jeg alltid: De bør bidra med å betale skatt til de landene
de er i, de bør bidra med å være ikke-korrupte og betale skatt,
fordi det er det som bidrar til å skape grunnlag for utvikling i
utviklingslandene. I så måte er det ikke forskjellig fra oss, men
vi trenger mer internasjonale regler knyttet til dette. Noe av det
som er bra, og det som det har vært jobbet gjennom OECD for, er
mye mer åpenhet om skatteregler og plasseringer. Panama Papers hadde
en god effekt på det, det ble veldig fort sånn at Panam også meldte
seg på og hadde åpenhet om …(presidenten klubber.)
Audun Lysbakken (SV) [11:05:47]: Det var klar melding, og
selv om vi er uenige om skattepolitikken, er vi åpenbart enige om
skatteflyktninger. Men derfor har jeg et oppfølgingsspørsmål. På
siden partifinansering.no kan en få innsikt i hvem som gir penger
til partienes valgkamp, og med det både hvem som støtter de ulike
partiene, og hvem de ulike partiene godtar å få støtte fra. Det
viser seg at en av Høyres givere til valgkampen i 2017 er en person
som er bosatt utenlands, og som ikke gjør noen hemmelighet av at
det er for å slippe å betale skatt til Norge. Til VG i 2008 sa denne
personen som begrunnelse for hvorfor han hadde flyttet ut av landet,
at hans nye hjemland har de beste rammevilkårene for forretningsvirksomhet,
og at det ikke er skatt på inntekt, kapitalinntekt eller formue.
Synes statsministeren virkelig det
er greit at hennes egen valgkamp finansieres av en som har flyttet
sine penger utenlands for å slippe å bidra til det fellesskapet
som hun selv leder?
Statsminister Erna Solberg [11:06:46]: Det kan være mange
motiver for at man flytter utenlands. Blant annet har jeg sitert
det motivet jeg har hørt i min hjemby, som også er representanten
Lysbakkens hjemby, fra noen av dem som har eid selskaper, at de
har flyttet utenlands med familien for å kunne drive næringsvirksomhet
også med utgangspunkt i Norge, for hvis ikke ville man ha tømt bedriftene
for så mye i formuesskatt. Formuesskatten skaper også flytting av
folk, og det er en utfordring som jeg synes venstresiden i Norge
burde sett mer på. Jeg mener at langsiktig, tilstedeværende kapital
er utrolig viktig også for næringsutviklingen fremover.
Presidenten: Det
åpnes for oppfølgingsspørsmål – først Snorre Serigstad Valen.
Snorre Serigstad Valen (SV) [11:07:34]: Er det vanlig i europeisk
sammenheng at et regjeringsparti mottar store summer til valgkamp
fra skatteflyktninger, og kjenner statsministeren til noen andre
eksempler i Europa på at dette har skjedd?
Statsminister Erna Solberg [11:07:47]: Jeg vet ikke hvilken
person det dreier seg om, og jeg vet heller ikke hvilket beløp det
dreier seg om. Jeg følger ikke med …
Snorre Serigstad Valen (SV) [11:07:52]: Det var ikke det
jeg spurte om.
Statsminister Erna Solberg [11:07:53]: Nei, men jeg vet heller
ikke hva reglene er i andre land. Men bidragsytere som er statsborgere
og bor i andre land, vil en nok kunne finne frem til i flere andre
land.
Presidenten: Truls
Wickholm – til oppfølgingsspørsmål.
Truls Wickholm (A) [11:08:16]: Det er interessant at statsministeren
ikke har noe aktivt forhold til hvem hun mottar penger fra for å
gjennomføre sin politikk. Men en del av dette bildet er jo også
en regjering som kanskje ikke har vært så aktiv for å bekjempe skatteflyktninger, skatteunndragelser,
som den kunne vært. Stortinget vedtok i 2015 at det skulle innføres
et eierskapsregister for å få et register over faktiske, egentlige,
eiere. Det har vi fortsatt ikke sett noe til. Oppfølgingen av skatteforlikets punkter
om nettopp å hindre store multinasjonale selskaper i å utnytte våre
skatteregler følges heller ikke opp i så sterk grad som det kunne
vært gjort. Hva tenker statsministeren om at hun nå, i lys av det
som tidligere representanter her tar opp, også blir sett på som
en statsminister som nettopp ikke har et aktivt forhold til å bekjempe
skatteflyktninger?
Statsminister Erna Solberg [11:09:13]: Jeg tror nok jeg blir
oppfattet som en statsminister som har et aktivt forhold til å bekjempe
skatteflyktninger. Jeg tror alle de av mine kollegaer som hører
meg holde innlegg internasjonalt, vet at vi gjør det. Vi jobber
også med oppfølginger av et register – det er et komplisert og vanskelig
spørsmål hvordan man skal gjøre det, og derfor krever det en del
arbeid å få det til – og vi jobber med all oppfølgingen av skattereformen
og de vedtakene som blir gjort for å finne frem til gode metoder.
Men det er vanskelig for et enkeltland å ha egne regler knyttet
til f.eks. hvordan man skattlegger multinasjonale selskaper e.l.
Veldig ofte må det som gjelder disse spørsmålene, gjøres i en sammenheng internasjonalt,
f.eks. gjennom arbeidet i EU.
Presidenten: Vi
går videre til neste hovedspørsmål.
Rasmus Hansson (MDG) [11:10:14]: Det internasjonale energibyrået,
IEA, og Det internasjonale byrået for fornybar energi, IRENA, har
nettopp lagt fram en rapport som heter «Perspectives for the energy
transition: Investment needs for a low-carbon energy system». I
rapporten går de igjennom hvordan verden må utvikle energisystemene
sine for å nå togradersmålet og ambisjonen om 1,5-gradersmålet,
som Norge har sluttet seg til. Begge byråene anbefaler sterkt at
G20-landene snarest venner seg av med fossil energi, og de understreker
de betydelige økonomiske fordelene ved en rask overgang til fornybare næringer,
samtidig som de understreker det veldig store behovet for internasjonale
investeringer i fornybar energi.
I denne situasjonen gjør regjeringen
i Norge det stikk motsatte. Oljeminister Søviknes har uttalt noe
i retning av at nå gjelder det å tråkke til, og man har for 24.
konsesjonsrunde varslet utlysning av langt over 100 nye leteområder pluss
TFO-områder.
Dette er – så vidt jeg kan se –
det stikk motsatte av det Det internasjonale energibyrået og Det
internasjonale byrået for fornybar energi anbefaler. Mener statsministeren at
disse to byråene tar fullstendig feil i sin analyse og sin anbefaling?
Statsminister Erna Solberg [11:11:48]: Rapporten med bidrag
fra IEA og IRENA slår fast at for at vi skal klare å begrense temperaturøkningen
til godt under to grader, kommer det til å kreve store omlegginger
innenfor energiområdet. Samtidig slår den fast at verden vil trenge olje
og gass også i 2050, bl.a. fordi gass trengs for å erstatte kull,
og fordi den bidrar til fleksibilitet i kraftsektoren, samtidig
som olje over denne tidshorisonten på mange områder ikke kan erstattes.
Det er bilder fra den samme rapporten som representanten Hansson
nå har referert fra.
Ifølge rapporten vil det også være
behov for fossile energikilder – særlig gass – etter 2050. Fossile
energikilder vil da dekke rundt 40 pst. av energietterspørselen,
altså rundt halvparten av dagens nivå. Så det er ikke slik at det ikke
vil være behov for det, eller at det ikke er mulig med tilpasning
innenfor et nivå på godt under to grader.
Norsk petroleumsproduksjon har lave
utslipp. Den spiller en viktig rolle i den europeiske energiforsyningen. Gass
til erstatning for kull er en rask og effektiv måte å få til store
utslippskutt på, og det er en del av løsningen når europeiske land
skal nå sine klimamål. Så jeg mener at gass kommer til å være en
viktig del av forsyningssikkerheten, til støtte for ikke-regulerbare,
fornybare energikilder, som vind og sol.
Når det gjelder olje, understreker
rapporten at investeringer i nye utbygginger vil være viktig fordi
produksjonen i eksisterende felt synker mer enn etterspørselen.
Så jeg mener ikke det er grunnlag for å si at det er motstrid mellom
det vi gjør når det gjelder nye leteområder eller nye felt i Norge,
og rapporten som er kommet fra IEA og IRENA.
Rasmus Hansson (MDG) [11:13:47]: Statsministeren har helt
rett i at rapporten påpeker at det vil være behov for olje, i størrelsesorden
40 pst. av dagens etterspørsel, i framtida, og at den omtaler gass.
Det rapporten sier om gass, er at den anbefaler på det sterkeste
at eksport og bruk av gass skjer med karbonfangst og -lagring, og
det er overhodet ikke en del av prisbildet eller planene for norsk gasseksport.
Når det gjelder de resterende 40–45 pst.
av den oljen som verden forutsettes å trenge, er det en problemstilling at
det skjer i et marked med et stort overskudd av olje, og at det
er mange aktører som ønsker å levere den oljen, inklusiv mange land
som i dag ikke har bidratt til klimaendringer i det hele tatt, og
som ikke har tjent penger på olje i det hele tatt, i motsetning
til Norge, som har bidratt enormt til klimaendringer og tjent enormt
på det.
Mener statsministeren at det er
fullstendig irrelevant å legge inn noen form for rettferdighetstenkning,
historisk og politisk, i vurderingen av hvem som skal produsere
den siste oljen?
Statsminister Erna Solberg [11:14:56]: Jeg mener vi må legge
de viktigste målene, som er klimamålene, til grunn. Og hvis vi har
den beste teknologien, med de laveste utslippene – vi har noen av
de laveste i dag, og vi skal fortsatt fokusere veldig sterkt på
å ha lave utslipp på veien – vil det være rom. Så er det viktig
å huske at norsk olje- og gassnæring kommer til å bli mindre i årene
som kommer. Det kommer til å bli funnet mindre, det kommer til å
være dyrere å utvikle. Men spørsmålet er: Skal vi fortsatt la utviklingen
gå sakte nedover, eller skal vi skynde på den? Jeg mener at det
er rom også innenfor det perspektivet som tegnes opp her, for at
vi kan sørge for at den endringen som skjer i norsk olje- og gassnæring,
ikke skjer på en politisk styrt raskere måte, men tvert imot ved at
vi skal åpne for nye områder.
Presidenten: Det
åpnes for oppfølgingsspørsmål – først Anna Ljunggren.
Anna Ljunggren (A) [11:15:54]: Norge er i en spesiell situasjon
fordi vi har tilnærmet 100 pst. fornybar energi. Vi vet at verden
vil etterspørre mer fornybar energi i tiden framover. Norge kan
produsere ny fornybar energi i større grad enn det vi gjør i dag.
Vi kan eksportere noe, vi kan bruke noe i økt industriproduksjon
her i landet. Den mest effektive måten, slik jeg ser det, for å
øke produksjonen av fornybar energi i Norge er å reinvestere i eksisterende vannkraftanlegg.
Mener statsministeren at det bør
satses på dette i tiden framover?
Statsminister Erna Solberg [11:16:35]: Ja, jeg mener at å
reinvestere i eksisterende vannkraft er et viktig tiltak, i tillegg
til det vi nå gjør med å jobbe med spennende, nye energiformer:
vindkraft og offshore-vindkraft. Det er mye som vil være energileverandører
i fremtiden, hvor vi har rom og teknologi til å kunne lage spennende
løsninger. Å reinvestere i eksisterende vannkraft er viktig, men
det må gjøres etter kommersielle regler. Vi må kunne bære dette –
med tanke på pris – fremover.
Hvis vi skal eksportere fornybar
energi, må vi bygge flere kabler, og det har jeg ikke hørt at Arbeiderpartiet
har vært sterke talsmenn for.
Presidenten: Da
går vi videre til neste hovedspørsmål.
Magne Rommetveit (A) [11:17:43]: Regjeringa, med Venstre
og Kristeleg Folkeparti, har i vekevis reist rundt med lekkasjar
frå den komande stortingsmeldinga om Nasjonal transportplan. Så
langt har lekkasjane reist fleire spørsmål enn svar, og mange har
vorte litt skuffa. Tidenes jernbanesatsing viste seg å innehalde
lite nytt, men desto fleire utsetjingar: Ringeriksbanen er utsett,
InterCity-strekningane er utsette, Trønderbanen er utsett, Arna–Stanghelle
er utsett.
Ifølgje statsministeren er prosjektet
Arna–Stanghelle prioritert i NTP. På Arna stasjon skal statsministeren
ha sagt at «utviklingen har trykket dette prosjektet fremover i køen
på grunn av rasfare og alvorlige ulykker på veien». Sanninga er
at prosjektet har kome lenger bak i køen. Transportetatane føreslo
oppstart i 2021. No er prosjektet utsett til 2024. Denne utsetjinga
har vekt sterke reaksjonar. Det forstår eg godt. Eg er frå fylket
sjølv og får mange innspel frå folk som jamleg trafikkerer strekninga,
både med tog og på veg.
Så har regjeringa i sine pressekonferansar
skrytt av å ha inngått avtale med Venstre og Kristeleg Folkeparti
om Nasjonal transportplan. Men den 19. mars kan me lesa i Bergens
Tidende at leiaren i Kristeleg Folkeparti, Knut Arild Hareide, og
nestleiaren i Venstre, Terje Breivik, begge understrekar at Nasjonal
transportplan ikkje er behandla i Stortinget, og at håpet om å framskunda
prosjektet ikkje er ute.
Igjen opplever me at denne regjeringa
bidreg til at det vert skapt forvirring og usikkerheit om viktige
spørsmål. Mitt spørsmål til statsministeren er difor om ho også
sjølv vil arbeida for tidlegare oppstart av prosjektet Arna–Stanghelle,
eller om einigheita mellom regjeringa og samarbeidspartia om oppstart
fyrst i 2024 ligg fast?
Statsminister Erna Solberg [11:19:42]: Prosjektet ny felles
jernbanetunnel og vei Arna–Stanghelle er et prosjekt som for første
gang vil komme inn i Nasjonal transportplan denne gangen. Det er
ikke et prosjekt som tidligere har vært inne i noen nasjonale transportplaner.
Det er riktig at da regjeringen
gjorde valget av K5, var det tydelig fordi det var et nytt valg
om å bygge en sikker og helt ny vei fremfor den veien som de egentlig
har lappet på nå siden den ble åpnet i 1992, og som har vist seg
å være mer og mer rasutsatt. Det har vært investert mye for å gjøre veien
sikrere på dette tidspunktet, men denne regjeringen gjorde altså
valget om at vi faktisk må bygge en helt ny. Det fastsatte vi i
desember 2015.
I forbindelse med at jeg og Ketil
Solvik-Olsen, samferdselsministeren, besøkte en rasulykke på veien,
ble vi også stilt spørsmål om når vi kunne ha oppstart, og det han da
sa, var at forutsatt at det var lokal regulering, at kostnader og
planleggingen av prosjektet gikk som det skulle, så kunne man ha
oppstart i 2021.
Det er riktig at det i underlagsmaterialet
fra etatene har ligget inne en tidlig oppstart, i tråd med dette.
Men det har vist seg at premisset for det samferdselsministeren
sa – at kostnader og planlegging av prosjektet skulle gå riktig
for seg – ikke er riktig, for nå har kostnadsanslaget økt med 4 mrd.
kr, den statlige andelen har økt med 3 mrd. kr, grunnet regnefeil
i bompengeprosjektet som ligger i det underliggende materialet fra
de ulike etatene, og kostnadsoverslaget totalt har økt med 7 mrd.
kr. Det har selvfølgelig konsekvenser for hvordan en kan gjennomføre
et prosjekt.
Men jeg er opptatt av at vi skal
bygge denne veien så raskt som vi klarer, og jeg synes det er interessant
når Kristelig Folkeparti og Venstre sier at de er villige til å
se på nye prioriteringer. Da vil vi alltid diskutere det med dem.
Magne Rommetveit (A) [11:21:55]: Takk for svaret.
Då hovudtrekka i Nasjonal transportplan
vart presenterte av regjeringa på Oslo S nyleg, vart det gjentekne
gonger understreka kor viktig det var å høyra på fagfolka sine vurderingar,
og det vart slått fast at det var faglege vurderingar som låg til
grunn for prioriteringane. Eg vil difor minna statsministeren om
kva regionvegsjef Eidsnes i Statens vegvesen uttalte då etatane
la fram sitt grunnlag for eitt år sidan:
«Vi ser for oss oppstart i 2021,
og dette årstalet er ikkje tilfeldig. Det er svært viktig at prosjektet blir
starta opp innan utgangen av fireårsperioden.»
Kvifor synest ikkje statsministeren
at dette faglege rådet er så viktig lenger?
Statsminister Erna Solberg (H) [11:22:52]: Det viser seg
jo – og det har jo også vegsjefen vært ute med – at de gjorde en
grunnleggende regnefeil i sitt faglige grunnlag til oss. Det betyr
altså at dette prosjektet nå har et kostnadsoverslag som har økt
med 4 mrd. kr, og hvor statens andel har økt med 3 mrd. kr på grunn
av regnefeil knyttet til bompengene. Hadde det ikke vært for den
regnefeilen, ville det vært lettere å få det på plass tidligere
i prioriteringene. Det totale kostnadsoverslaget har økt med 7 mrd. kr.
Det gjelder mange av veiprosjektene
at det viser seg at de blir dyrere. Et annet prosjekt som representanten
og jeg er veldig opptatt av, nemlig krysningen av Bjørnefjorden og
E39, har gått fra å være 26 mrd. kr til 43 mrd. kr, og vi har vært
tydelige på at vi må kutte i det prosjektet for å få det ned til
noe som kan være bærekraftig fremover.
Vi er nødt til å ha fokus på kostnadsbiten,
men den største forskjellen fra 2021-tallet er rett og slett at
grunnlaget som etaten hadde, var feil da de la det fram, og det
har de også innrømmet.
Presidenten: Det
åpnes for oppfølgingsspørsmål – først Eirik Sivertsen.
Eirik Sivertsen (A) [11:24:07]: Regjeringen har i tråd med
den nasjonale transportplanen vi har lagt fram, hatt et ønske om
å redusere planleggingstiden for samferdselsprosjekter. Stort sett
har det bare vært prat så langt, men regjeringen har likt å trekke
fram to fyrtårn – Ringeriksbanen og Arna–Stanghelle. For Ringeriksbanen
og E16 Skaret–Hønefoss hoppet man over kommunedelplanfasen. Det
samme skjedde for Arna–Stanghelle, da det ifølge regjeringen hastet
med å realisere prosjektene.
Nå ser vi at selv ikke disse to
fyrtårnene var annet enn korthus. Regjeringen klarer ikke å prioritere
penger til byggingen, selv når prosjektet var ferdig planlagt. Da
blir mitt spørsmål til statsministeren: Hva er poenget med å kutte
i planleggingsprosessene, få ned planleggingstiden, få planleggingen
ferdig, når man ikke klarer å prioritere penger til bygging?
Statsminister Erna Solberg [11:25:09]: Denne regjeringen
har virkelig brukt penger på å bygge veier. Vi har gjort endringer
i planprosessene. Det kanskje viktigste eksemplet på hvordan vi
jobber nytt, ble ikke nevnt av representanten, nemlig gjennom Nye
Veier, som faktisk viser at man kan bygge veier mer lønnsomt, planlegge
raskere og gjennomføre porteføljen fremover.
Det er klart at når man får store
kostnadssprekker, som det man har fått i dette prosjektet, vil det
være en utfordring å få plass til alt innenfor en ramme. Det er
nok slik, hvis man går igjennom og ser på alle de nasjonale transportplanene
man har hatt, at det er mange prosjekter som ligger inne, men som
blir forsinket, nettopp på grunn av kostnadssprekk – områder og
annet som ikke er gjennomført. For eksempel er det ikke slik at
man i forrige regjeringsperiode gjennomførte alt man lovte i Nasjonal
transportplan av prosjekter, selv om man klarte å komme i havn med
pengebeløpene man hadde lovt på det tidspunktet. Det skyldes at
man noen ganger får den typen sprekker.
Presidenten: Liv
Signe Navarsete – til oppfølgingsspørsmål.
Liv Signe Navarsete (Sp) [11:26:31]: Det var eit underleg
skue då statsministeren stod med representantar frå Framstegspartiet,
Venstre og Kristeleg Folkeparti på Arna stasjon og offentleggjorde
utsetjing av byggjestart på ny veg og jernbane frå Arna til Voss
som eit positiv nyhende. Det er mykje å seie om det, men eg vil
fokusere på trafikksikring i dag.
Statsråd Ketil Solvik-Olsen skreiv
i svar til representanten Kjersti Toppe sist veke følgjande:
«(…) det er gjort fleire grep for
å styrke trafikksikring og vedlikehald. Resultata er gode. Talet
på drepne i trafikken er redusert frå 18 personar i perioden 2008–12
til 2 personar i åra 2013–16.»
Det er triksing med tal. Frå 2001
til 2004 var det òg to omkomne. Og det same i perioden etterpå.
Har statsministeren grunn til å tru at Statens vegvesen sine tal
på forventa skadekostnader for to omkomne kvart år på E16 Arna–Voss
ved alternativet K0 – altså ikkje å gjere noko – er feil, og kva
meiner i så fall statsministeren er akseptabelt nivå på drepne og
hardt skadde i trafikkulukker på E16 Arna–Voss?
Statsminister Erna Solberg [11:27:35]: Jeg mener at vi har
ingen å miste. Jeg mener at nullvisjonen vår for drepte i trafikken
skal gjelde uansett veistrekning i Norge – enten det dreier seg
om bytrafikken i Bergen, på E16 eller andre steder. Heldigvis går
det fremover med trafikksikringen i Norge. Færre blir drept. Færre
blir skadd. Det er flere årsaker til det. Én av dem er at det er
bygd nye veier. Når man bygger ny vei, må man sørge for å separere
trafikken, slik at den ikke møtes – det er viktig. Men argumentene
her dreier seg om hele landet og veibyggingen. En av grunnene til
at vi fra Høyres side og regjeringens side har vært opptatt av å
bygge mer ny vei fremfor bare å reparere på gammel vei, er nettopp
at ny vei kan gi bedre trafikksikkerhet. Jeg mener det ikke går
an å si at det er tolerabelt med noen som helst dødsfall på veien.
Derfor har vi også brukt penger på sikring av veien, og vi har brukt
penger på å planlegge for bygging av ny vei.
Presidenten: Audun
Lysbakken – til siste oppfølgingsspørsmål.
Audun Lysbakken (SV) [11:28:50]: Folk i Hordaland har grunn
til å være skuffet over at det som ble lansert som en feiring av
E16 Arna–Stanghelle og ny Vossebane, i virkeligheten var en utsettelse.
I tillegg har det kommet opp en sak til hvor regjeringen ser ut
til å ha gitt feil inntrykk, og som også er viktig for Hordaland
og Bergens-regionen, i tillegg til Østlandet: nemlig utsettelsen
av Ringeriksbanen. Det ble sagt på pressekonferansen på Oslo S at
dette skyldtes at fagetatene mente de trengte mer tid.
Gjennom spørsmål som Bergens Tidende
stilte til Jernbanedirektoratet forrige uke, har det kommet fram
at den forklaringen i beste fall var tvilsom. Derfor vil jeg gjerne spørre
statsministeren nå: Er det sant, som samferdselsministeren sa, at
Ringeriksbanen ble utsatt fordi etatene sa de trengte mer tid, eller
er det ikke sant?
Presidenten: Da
får vi et siste svar i dag fra statsminister Erna Solberg.
Statsminister Erna Solberg [11:29:45]: Det er fullt mulig
å bygge en del veier og jernbaner raskere, men det vil koste mer
penger. Ringeriksbanen er et prosjekt som selvfølgelig er plassert
inn fra 2021/2022. Det forutsetter en rasjonell fremdrift i prosjektet:
god fremdrift til den kostnaden som er, slik at man ikke bruker
mer penger på det. Det ville nok vært mulig å gjøre det enda raskere
hvis man hadde brukt enda mer penger. Men vi som er opptatt av at
vi skal bygge vei i hele landet, må passe på at hvert enkelt prosjekt
faktisk drives på en måte som gir mest mulig rasjonell fremdrift.
Vi er også opptatt av at prosjektene skal være realistiske å gjennomføre,
både budsjettmessig, organisasjonsmessig og markedsmessig. Og så skal
det bygges ny E16 på strekningen Skaret–Hønefoss samtidig. Det er
et fellesprosjekt mellom dem.
Utgangspunktet her er nok at man
kan forsvare å bygge Ringeriksbanen fortere, men den mest rasjonelle
gjennomføringen av prosjektet kostnadsmessig og organisatorisk er faktisk
å begynne i 2021/2022. Og så skal vi ta hensyn til at vi skal ha
penger til veier i hele landet. Det er en viktig prioritering for
denne regjeringen.
Presidenten: Da
er den muntlige spørretimen omme.
Ordinær
spørretime
Presidenten: Det
blir en rekke endringer i den oppsatte spørsmålslisten, og presidenten
viser i den sammenhengen til den elektroniske spørsmålslisten i
salappen.
De forslåtte endringer i dagens
spørretime foreslås godkjent. – Det anses vedtatt.
Endringene var
som følger:
Spørsmål 1, fra representanten Kari
Henriksen til statsministeren, vil bli besvart av justis- og beredskapsministeren
som rette vedkommende. Etter anmodning fra justis- og beredskapsministeren
flyttes spørsmålet og besvares før spørsmål 15, som skal besvares
av samme statsråd.
Spørsmål 7, fra representanten Ivar
Odnes til klima- og miljøministeren, vil bli besvart av kommunal-
og moderniseringsministeren på vegne av klima- og miljøministeren,
som er bortreist.
Spørsmål 8, fra representanten Hege
Haukeland Liadal til barne- og likestillingsministeren, vil bli
besvart av kommunal- og moderniseringsministeren som rette vedkommende.
Spørsmål 9, fra representanten Ruth
Grung til helse- og omsorgsministeren, vil bli besvart av justis-
og beredskapsministeren som rette vedkommende. Etter anmodning fra
justis- og beredskapsministeren flyttes spørsmålet og besvares før
spørsmål 15, som skal besvares av samme statsråd.
Spørsmål 11, fra representanten
Ruth Grung til forsvarsministeren, foreslås etter anmodning fra
statsråden flyttet og besvart før spørsmål 2.
Spørsmål 13, fra representanten
Rasmus Hansson til ministeren for samordning av EØS-saker og forholdet
til EU, vil etter anmodning fra statsråden flyttes og besvares først
i spørretimen.
Spørsmål 17, fra representanten
Jorodd Asphjell til justis- og beredskapsministeren, bortfaller
da spørreren ikke er til stede.
Presidenten: Det
første spørsmålet etter disse endringene, er da spørsmål 13, fra
representanten Rasmus Hansson til ministeren for samordning av EØS-saker
og forholdet til EU. Det må være den lengste tittelen i regjeringen.
Rasmus Hansson (MDG) [11:31:41]: Spørsmålet til EU-ministeren,
som vil være kortformen, Frank Bakke-Jensen, lyder som følger:
«EU-minister Frank Bakke-Jensen siteres i
ifinnmark.no 6. mars på at regjeringen har «jobbet aktivt opp mot
EUs institusjoner for å ivareta norske interesser og sikre en balanse
mellom næringsinteresser og vern».
Betyr det at Norge har jobbet aktivt
mot følgende ordlyd i EU-parlamentets resolusjon om EUs arktispolitikk: «a
future total ban on the extraction of Arctic oil and gas in order
to achieve the goal of a low carbon economy», jf. § 13 i (2016/2228
(INI))?»
Line Henriette Hjemdal hadde her
overtatt presidentplassen.
Statsråd Frank Bakke-Jensen [11:32:27]: Europaparlamentet
vedtok 16. mars en resolusjon om en integrert arktispolitikk. Forslaget
om at det skulle arbeides for et forbud mot utvinning av olje og
gass i Arktis ble nedstemt i plenum, men en paragraf som oppfordrer
til forbud mot boring i islagte farvann, ble stående.
Vi er glad for at et flertall i
Europaparlamentet valgte å droppe en unyansert oppfordring til generelt
forbud mot utvinning av olje og gass i Arktis. Det er som kjent
bred politisk oppslutning om at petroleumsvirksomheten er en hovedpilar
i den økonomiske aktiviteten også i nord, og at den representerer
unike muligheter for verdiskaping i Nord-Norge. Fiskeri, sjømat,
skipsfart og petroleumsnæringen utgjør til sammen ryggraden i Kyst-Norge,
og – jeg må få lov å legge til – de lever godt side om side.
Fra norsk side har vi i flere år
hatt en dialog med EUs institusjoner om Arktis og nordområdene.
Siden nordområdene er et kjerneområde for norske utenrikspolitiske
interesser, er det viktig at vi søker forståelse for norske synspunkter
og bidrar til at EUs arktispolitikk i størst mulig grad er basert
på kunnskap og fakta om forholdene i nord.
Vi opplever at norske synspunkter
etterspørres og verdsettes, både i kommisjonen og i Europaparlamentet.
Selv om Europaparlamentets resolusjon
ikke er bindende for EUs medlemsland eller EUs institusjoner, har
det vært svært viktig for oss å bidra inn i Europaparlamentets forberedelse
av denne resolusjonen.
Vi har to hovedbudskap. For det
første baserer vår nordområdepolitikk seg på at havretten gjelder
i Arktis. Og det andre punktet som har vært viktig å fremføre, er
at vi må ha en god balanse mellom bærekraftig bruk og vern – riktig
bruk, det beste vern.
Vi har også arbeidet målrettet gjennom
politiske og diplomatiske kanaler for at også resolusjonen til Europaparlamentet
skal ivareta norske interesser, og bl.a. informert om Norges erfaring
som ansvarlig petroleumsaktør i Arktis siden 1979, og om kyststatenes
rettigheter i henhold til havretten.
Rasmus Hansson (MDG) [11:34:34]: Jeg antar da at formuleringen
om å bidra inn i Europaparlamentets dialog, eller hva det nå var,
er en innviklet måte å si ja på – Norge har drevet lobbyvirksomhet
i EU for å stanse denne formuleringen. Så kan vi bare slå fast at
når statsråden er av den oppfatning at riktig bruk er lik det beste
vern, må det også bety at oljevirksomhet i Arktis er det beste vern.
Arktis er det området i verden som
blir sterkest påvirket av oljevirksomheten. Faktum om forholdene
i nord er at fiskeri, bosetting, næringsvirksomhet, osv., trues
av klimaendringene som skapes av oljevirksomheten. Mener statsråden
på det grunnlag at det er riktig av Norge å reise til Brussel for
å svekke en utvikling i EUs klimapolitikk som har gjenklang både
i Obamas tidligere Arktis-politikk og i Canadas tidligere politikk?
Statsråd Frank Bakke-Jensen [11:35:44]: Internasjonal lov
og havretten er noen av de viktigste verktøyene vi har for å drive
vår aktivitet og bosetting i nord. Dette var en lang resolusjon
med veldig mange punkter. Den sa på den ene siden at havretten skal
gjelde. På den andre siden hadde den punkter som gikk langt utover
nasjonalstatens rettigheter i henhold til internasjonal lov. For
oss har det vært viktig å poengtere at havretten skal gjelde, kyststatens
rettigheter skal gjelde. Da har det vært viktig for oss å framheve
at det er kyststaten som skal bestemme hva slags aktivitet det skal
være i kyststatens territorier. Det var viktig for oss i kommunikasjonen
mot EU.
Så er det nok et mer nyansert bilde
av om det er energiproduksjon – olje og gass – i Arktis som truer,
som sørger for klimaendringene. Bruk av fossil energi er en viktig
del av det. Der kan jeg være enig med representanten (presidenten
klubber), men den sikre produksjonen av energi som Norge har framført,
er godt innenfor det vi har (presidenten klubber igjen)…
Presidenten: Tilleggsspørsmål
til representanten Hansson, hvis han ønsker det?
Rasmus Hansson (MDG) [11:36:59]: Det var en god påminnelse,
takk for det!
Regjeringen har et åpenbart problem
med å forsvare dagens oljepolitikk i et klimaperspektiv, og det
problemet heter karbonbudsjett. Det er et faktum at hvis vi i verden skal
ha 66 pst. sjanse for å klare togradersmålet, kan vi ikke slippe
ut mer enn 800 gigatonn CO2 etter 2017, og vi slipper hvert år ut
40 tonn CO2. Det gir oss som klode og menneskehet ca. 20 år igjen
med dagens utslipp – mens regjeringen i Norge akkurat nå setter
ny rekord med tildeling av letetillatelser i Barentshavet. Dette
er leting og produksjon som kommer i gang kanskje først om 15 år,
altså akkurat når oljebruken og klimagassutslippene virkelig skal ned.
Er statsråden trygg på at det er samsvar mellom Norges oljeplaner
og den klimapolitikken som er under utvikling i EU?
Statsråd Frank Bakke-Jensen [11:38:04]: Svaret er ja. EU
vil være avhengig av en stor satsing på fornybar energi, der Norge
følger programmene, og der vi er en viktig bidragsyter både på teknologi,
på at vi har mye vannkraft, og på at vi utvikler vindkraft. Et av
de viktigste spørsmålene i EU er hvilken energimiks som skal ta
Europa og verden over fra kull – veldig fossilbasert energi – til
en renere energi i framtida. Der vil norsk gass spille en viktig rolle,
rett og slett fordi det nå en gang er sånn med vind at det blåser
den ene dagen – det blåser ikke den andre dagen. Det er som med
bølgekraft at det er bølger den ene dagen – det er ikke bølger den
andre dagen. Da må man ha et anker i dette for å glatte ut og få
en energileveranse som kan være der hver dag. Der vil gass spille
en viktig rolle i tiår på tiår framover. Norges politikk her er
helt i tråd med EUs politikk.
Presidenten: Vi
går da til spørsmål 11.
Ruth Grung (A) [11:39:14]: «Sjøkrigsskolen utdanner offiserer
som skal lede og drifte de mest moderne og avanserte systemer om
bord på krigsfartøyene, lede personell i kamp og bruke effektiv
maktanvendelse på vegne av befolkningen.
Hvordan mener statsråden vi skal
klare å opprettholde kvaliteten i opplæringen med kutt på over 500
mill. kroner, 265 færre årsverk, når utdanningen reduseres med ett
år, og hovedinnsparingen skal tas innen nivådannende utdanninger,
som utgjør halvparten av utdanningssektoren i Forsvarets totalbudsjett?»
Statsråd Ine M. Eriksen Søreide [11:39:54]: Regjeringa vil
reformere Forsvarets utdanningssystem på en måte som både ivaretar
egenarten til den militære profesjonsutdanningen, sikrer god kvalitet
i utdanningen og kan tilpasses endrede forutsetninger og behov.
Den pågående utdanningsreformen
i Forsvaret er en struktur- og kvalitetsreform. Den er bl.a. drevet
fram av tilsvarende prosesser vi har sett i sivil universitets-
og høyskolesektor, hvor hensikten er å konsolidere institusjonene og
styrke den faglige kvaliteten gjennom bedre og mer robuste fagmiljøer.
Den reflekterer også et behov for å effektivisere et utdanningssystem
som koster 2,5 mrd. kr i året.
Fokus på kvalitet i utdanningen
må i framtida gjelde all utdanning i Forsvaret, ikke bare offisersutdanningen.
Som representanten er godt kjent med, er offiserrollen i endring.
I framtida skal offiserene i større grad fokusere på å bli gode
ledere og i mindre grad være spesialister på alle felt. Det er da
spesialistenes rolle. Morgendagens utdanningssystem må speile dette
på en god og framtidsrettet måte.
Jeg tror det kan være fornuftig
å se litt på hvordan utdanning distribueres i Forsvaret i dag. Vi
har seks akkrediterte høyskoler, med til sammen 700 elever fordelt
på en rekke linjer. Vi har i tillegg utdanning på til sammen 16 geografiske
lokasjoner. Vi har ti fagskoler og seks befalsskoler. Samtidig har
Krigsskolens egne dekaner i dekanstudien slått fast at over 50 pst.
av fagene på krigsskolene har klare fellestrekk. Ved organisatorisk
å sammenslå de seks høyskolene og befalsskolene kan ressursene i
større grad ses i sammenheng. De kan utnyttes bedre. Det vil også
gi bedre og mer robuste fagmiljøer.
I dagens fragmenterte system, med
mange små fagmiljøer, er det sånn at fire av ti fagskoler har færre
enn 20 ansatte. Men det er også sånn at de til sammen 700 elevene blir
undervist av om lag 300 faglig ansatte. Det gir et forholdstall
mellom lærer og student på rundt 2,3. Det er et veldig lavt forholdstall.
Det er det også hvis man sammenligner med andre tunge sivile profesjonsstudier.
Dette har også vært et tema knyttet til sammenligning med andre. Politihøgskolen
har f.eks. et forholdstall på 12.
En annen sentral driver er selvfølgelig
endringene som nå pågår i militærordningen. Disse endringene – både
eksterne og interne – gjør det nødvendig å reformere Forsvarets
utdanningssystem. Det er for å sikre bedre kvalitet og mer relevans
i framtida. Det berører alle Forsvarets utdanningsinstitusjoner.
For å sikre en kvalitativt god utdanning både av spesialister og
av offiserer må fagutdanningen, som i dag er en integrert del av
Sjøkrigsskolen, bl.a., også gjøres lettere tilgjengelig for spesialistene.
Samtidig må offisersutdanningen i større grad fokusere på militær
kjernekompetanse. Det betyr at profesjonsdelen av utdanningen fortsatt
skal ha en helt sentral plass.
Ruth Grung (A) [11:42:59]: For det første: Da vi hadde reformen
i sivil sektor, var det ikke snakk om å redusere beløpet med en
femtedel. Vi skulle egentlig beholde den samme rammen.
Når det gjelder profesjonsutdanning,
spesielt innenfor de ulike våpengrenene, trenger man handlingskompetanse,
man trenger å ta avgjørelser på veldig kort tid – man er isolert
på en båt. Hvordan bygger man opp det skjønnet som man skal utøve,
både strategisk og med tanke på å vite hvordan man skal være en
del av en større helhet, når man er spesialist?
Ministeren framhever den militære
kompetansen. Men mer oppstykking, mer modulbasert utdanning – vil
ikke det fragmentere hele utdanningen og den modenheten som skal
til for å klare å rekruttere framtidige sjømilitære? Det er snakk
om å håndtere noe av det mest avanserte krigsmateriellet vi har.
Da trenger man først og fremst meget gode både ledere, offiserer
og menige for å ha det samspillet. Hvilken kvalitet mener ministeren
vi skal få gjennom denne reformen?
Statsråd Ine M. Eriksen Søreide [11:44:07]: Mot slutten av
sitt innlegg er representanten Grung nettopp inne på hele begrunnelsen
for denne reformen: Vi skal sikre god kvalitet i utdanningen i Forsvaret.
Vi er helt avhengig av å ha veldig gode ledere. Vi er helt avhengig
av å ha veldig gode spesialister, både fordi en potensiell kompleksitet
i en væpnet konflikt bare øker, og fordi kompleksiteten i materiellet
som skal håndteres, også øker. Derfor er de kvalitetsreformene som
er gjennomført i sivil sektor, viktige. Men det er også viktig å
gjennomføre en tilsvarende kvalitetsreform i militær sektor.
Dette er også noe forsvarssjefen
beskriver en god del av i sitt fagmilitære råd. Han mener bl.a.
at det er riktig å kutte ned på utdanningens lengde og gjennomføre
mer av fagutdanningen ute i avdeling, sånn at de som utdannes i
Forsvaret, raskere får mer tid ute i avdeling – det er der vi trenger
dem – samtidig som man opprettholder kvaliteten på utdanningen.
Det er også fullt mulig – innenfor de tiltakene jeg har varslet
her – å gjøre noe med effektiviseringen, som ikke går på bekostning
av kvalitet.
Ruth Grung (A) [11:45:17]: Men når man skal kutte på det
laveste nivået, der man skal rekruttere, der man egentlig skal legge
grunnlaget for de framtidige krigerne, sjøkrigerne, er det da klokt
å sentralisere beslutninger, som man gjør i dag – mens alle andre
institusjoner og profesjonsutdanninger søker nærhet til det operative,
til dem som forstår virkeligheten, og til den nære forbindelsen som
er mellom Sjøkrigsskolen og Haakonsvern, som er Nordens største
marinebase? Hvorfor kutter man de båndene og lar dette styres fra
Oslo? Hvilke planer har man for å overføre mer til det sivile?
Spørsmålet som jeg stiller på nytt,
er: Er det klokt å ha den sentraliseringen og virksomhetsoverføringen
som er besluttet skal iverksettes på så kort tid, fram til 1. august, uten
å la Sjøkrigsskolen, som har så god kompetanse, få lov til å komme
med egne forslag om hvordan det skal videreutvikles?
Statsråd Ine M. Eriksen Søreide [11:46:18]: Her tror jeg
det må foreligge en misforståelse. For det første er det full anledning
for alle til å komme med sine innspill. Jeg har nå nedsatt en styringsgruppe
i Forsvarsstaben, som nettopp gjennomgår hvordan man skal operasjonalisere disse
tiltakene. Det bruker Forsvaret 2017 på, sånn at de får en god løsning.
Det andre er at det kuttes ingen
bånd mellom Sjøkrigsskolen og Haakonsvern. Sjøkrigsskolen blir liggende
akkurat der Sjøkrigsskolen er. Forsvarssjefen beholder alt ansvar
for all utdanning i Forsvaret, og grensjefene får plass i styret
i den nye Forsvarets høgskole. Det betyr at innflytelsen blir god
også for forsvarsgrensjefene.
Jeg mener det samtidig er viktig
å se mer helhetlig på dette enn bare sett per forsvarsgren. Vi har
mye å lære av sivil sektor når vi ser utdanningsinstitusjoner samarbeide om
fagområder for å få sterkere fagmiljøer. En modulbasert opplæring
er ikke uvanlig noe sted. Det sikrer god kvalitet, og det sikrer
at vi utnytter fagmiljøer og kompetanse på en bedre måte enn det
vi klarer med dagens system.
Presidenten: Vi
går da til spørsmål 2.
Torstein Tvedt Solberg (A) [11:47:29]: «Under innspurten
av valgkampen før stortingsvalget i 2013 stilte Høyre, Fremskrittspartiet,
Kristelig Folkeparti og Venstre opp sammen med Huseiernes Landsforbund
og lovte at egenkapitalkravet til norske boliglånskunder skulle
bli skrudd ned til 10 pst.
Hvorfor har statsråden gjort det
til sin kampsak ikke å innfri dette løftet?»
Statsråd Siv Jensen [11:48:04]: Dette er jo en underlig spørsmålsformulering.
Boligprisene har vokst nesten uavbrutt
de siste 20 årene, og gjeldsveksten i husholdningene har over mange
år vært høyere enn inntektsveksten. Siden 2013 har husholdningenes
gjeld, målt som andel av deres disponible inntekt, økt fra 222 pst.
til 230 pst. Det er et høyt nivå både historisk og sammenlignet
med andre land. Boligprisene har steget kraftig, og prisveksten
har den siste tiden vært særlig høy i Oslo-området.
Høy boligprisvekst øker husholdningenes
gjeld, og det innebærer samtidig en tiltakende risiko for finansiell
ustabilitet. Dette er forhold som trekkes frem av både Finanstilsynet
og Norges Bank og av internasjonale organisasjoner som IMF og OECD,
som en av de største sårbarhetene i det norske finansielle systemet.
Denne regjeringen mener det er viktig
med rammer for bankenes boliglånspraksis som på en best mulig måte
bidrar til en god og stabil utvikling i norsk økonomi og fleksibilitet
– og til at de som har evne til å betjene lån, fortsatt får boliglån.
I tillegg har regjeringen gjennomført
en rekke forenklinger, sånn at nye boliger skal kunne bygges billigere
og raskere enn før, og vi ser nå at boligmarkedet svarer med rekordhøy
igangsetting av nye boliger. Det er svært gledelig. Vi har lagt
frem en boligstrategi, og vi har gjennomført betydelige forenklinger
i regi av kommunal- og moderniseringsministeren, som gir resultater,
og kanskje noe av det viktigste vi gjør, er å legge til rette for
at vi retter opp ubalansen mellom tilbudssiden og etterspørselssiden
i boligmarkedet. Men det tar tid før tiltak på tilbudssiden får full
effekt på utviklingen i boligmarkedet, og derfor fastsatte regjeringen
først en midlertidig boliglånsforskrift sommeren 2015, og deretter,
i desember 2016, en ny midlertidig boliglånsforskrift. Der er intensjonen
å kombinere klare rammer for bankenes utlånspraksis med en fleksibilitet
som ikke var innarbeidet i boliglånsretningslinjene. Målet er å
bidra til en mer bærekraftig utvikling i boligpriser og gjeld, samtidig
som vi ikke stenger deler av befolkningen utenfor boligmarkedet.
Unge som eldre skal fortsatt ha muligheten til å oppnå boligdrømmen,
og da handler det om at vi har innarbeidet en betydelig grad av
fleksibilitet, som innebærer at også kunder med begrenset egenkapital
skal ha mulighet til å få lån. For eksempel må altså en nyutdannet
førstegangsetablerer som har gode inntektsutsikter å vise til, kunne
få lån i dette markedet, og det har jeg lagt til rette for.
Torstein Tvedt Solberg (A) [11:50:54]: Dette var en veldig
lang bortforklaring og på ingen som helst måte et svar på mitt spørsmål.
Jeg tror finansministeren hadde tjent på å være ærlig her. Unge
som vil inn på boligmarkedet, ser at valgløftet ble brutt, og at
det nå bare er blitt vanskeligere for dem å nå boligdrømmen.
Jeg må kanskje minne finansministeren
på hva hennes eget parti sa før valget, at en, forutsatt et borgerlig
flertall, skulle senke egenkapitalkravet til 10 pst. En tallfestet
altså det. Dette var i september 2013, så gikk det bare noen måneder
– februar 2014 – til finansministeren avlyste at en skulle gjøre
noe med dette i det hele tatt. Det var en imponerende snuoperasjon
gjort på rekordtid, og de begrunnelsene en her bruker, er jo kjente
faktorer.
Jeg vil derfor spørre finansministeren
hva som egentlig endret seg så radikalt i boligmarkedet i de månedene
mellom da valgløftet ble gitt og til en måtte gå bort fra det? Eller
visste hun allerede før en ga dette valgløftet at en ikke kom til
å gjøre noen ting med det?
Statsråd Siv Jensen [11:52:00]: Jeg er uenig i at dette var
en bortforklaring – jeg mener snarere tvert imot. Vi har levert
på det som var hovedintensjonen i det løftet vi ga før valget, nemlig
at vi skulle sikre at unge i etableringsfasen skulle ha adgang inn
i boligmarkedet. Det er blitt betydelig mer krevende for mange fordi
boligprisene har skutt fart. Derfor har de tiltakene vi har gjort
på tilbudssiden, vært avgjørende viktig, og som nå fører til at det
bygges nye boliger i rekordfart, og at prisene på de minste boenhetene
går ned. Det er et vesentlig bidrag for at unge nettopp skal kunne
realisere boligdrømmen sin, som representanten er opptatt av. Jeg
er også opptatt av det, men da må vi ha fleksibilitet i boliglånsforskriften,
og vi må først og fremst legge til rette for å gjenopprette ubalansene
som eksisterer i boligmarkedet. Det har vi gjort. Det er fristende
å stille spørsmålet tilbake: Hvorfor i alle dager stiller Arbeiderpartiet
dette spørsmålet? Er det fordi de er uenig i den fleksible boliglånsforskriften
som regjeringen nå har gjennomført, eller er det fordi de er uenig
i de liberaliseringene vi har gjort i boligmarkedet?
Torstein Tvedt Solberg (A) [11:53:12]: Det er samtidig fristende
å minne finansministeren på at dette er Stortingets spørretime,
der Stortinget spør og finansministeren svarer. Og jeg merker meg
at finansministeren her velger ikke å ta det ansvaret jeg mener
hun burde gjøre når en går så høyt på banen før et valg og lover
en ting, og så løper bort fra det. Men hun har ikke bare løpt fra
egne løfter, jeg synes også denne regjeringen har vært imponerende
passiv i den brede boligpolitikken.
Finansministeren har selv ansvaret
for statsbudsjettet. Der har en redusert lånerammene til Husbanken
og gjort det vanskeligere for unge å få startlån. Det er bred enighet i
Stortinget om de forenklingene som er gjort, og det er derfor veldig
synd at en nå har gjort det vanskeligere spesielt for unge å komme
inn på boligmarkedet ved å svekke Husbanken som det viktige virkemiddelet
det er.
Arbeiderpartiet mener en må gjøre
mer for å hjelpe de unge førstegangsetablererne inn i boligmarkedet.
Jeg vil derfor spørre finansministeren om det er en ideologisk tro på
at det er markedet som skal ordne opp, som stopper regjeringen i
å hjelpe flere unge inn i boligmarkedet ved å svekke Husbanken?
Statsråd Siv Jensen [11:54:15]: Jeg skjønner at representanten
Tvedt Solberg synes det er ubehagelig å få spørsmål tilbake fra
finansministeren, men jeg mener det er relevant å spørre: Er Arbeiderpartiet
uenig i den boliglånsforskriften regjeringen nå har vedtatt? Jeg
skjønner jo at Arbeiderpartiet åpenbart er uenig i det vi har gjort
for forenklinger i plan- og bygningsloven og tiltak på tilbudssiden,
men det er altså det mest avgjørende vi kan gjøre for å sikre at
flere på en raskere og rimeligere måte kommer seg inn i et boligmarked
hvor man har sett en eksploderende utvikling i prisene. Derfor har
det vært viktig for denne regjeringen å legge til rette for den
forenklingen, og det kommer vi til å fortsette å gjøre, rett og
slett fordi det bidrar til å redusere prisene over tid.
Vi har lagt til rette for rekordhøy
utbygging av studentboliger også, som er et viktig tiltak i helhetsmiksen
i boligmarkedet. Så er det jo ikke sånn at regjeringen har vært passiv
i forhold til dette, snarere tvert imot. Og jeg har stått oppreist
og tatt ansvar for dette hele veien som finansminister. Jeg har
vært klokkeklar på at vi både må ha klare regler i forhold til bankenes
praktisering og samtidig må sørge for tilstrekkelig fleksibilitet
for unge i etableringsfasen som ikke har egenkapital når de går
inn i boligmarkedet.
Presidenten: Vi
går da til spørsmål 4, fra representanten Stine Renate Håheim til
kommunal- og moderniseringsministeren, da spørsmålsstilleren i spørsmål
3, representanten Kirsti Bergstø, ikke er til stede.
Stine Renate Håheim (A) [11:55:46]: «Forslag til TEK 17 har
fått bred kritikk i høringen fordi forslaget svekker krav om universell
utforming og tilgjengelighet i boliger. Dette vil bety økte samfunnskostnader
fordi mange vil måtte flytte eller utbedre boligen sin hvis man
blir avhengig av hjelpemidler. Samtidig står det i høringsnotatet
at reduserte byggekostnader ved TEK 17 er beregnet til om lag 100
000 kroner for en leilighet på 50 kvm.
Kan statsråden garantere at lavere
byggekostnader alltid vil komme boligkjøper til gode?»
Statsråd Jan Tore Sanner [11:56:18]: Forslaget til nye byggtekniske
forskrifter ivaretar kravene til tilgjengelighet. Jeg er imidlertid
opptatt av at vi ikke skal ha flere regler og krav i boligbyggingen
enn nødvendig. De kravene vi skal ha, bør være fleksible og legge
til rette for at innovasjon og utvikling i boligmarkedet er mulig.
Vi foreslår derfor flere forenklinger i forskriftene. Endringer gjennomføres
uten at krav til størrelsen på snuarealet senkes, men ved at det
gis mer fleksibilitet i utformingen av snuareal.
Endringene er beregnet til å kunne
kutte byggekostnadene med mellom 100 000 kr og 130 000 kr for de
eksempelbyggene det er tatt utgangspunkt i. Forenklingene i de byggtekniske
forskriftene er en del av regjeringens samlede strategi for å gjøre
det raskere og billigere å bygge. Boligbyggingen er nå oppe på det
høyeste nivået på flere tiår. Det viser at politikken virker.
Vår erfaring fra de tidligere endringene
i byggteknisk forskrift tyder på at utbyggere lar boligkjøpere nyte
godt av forenklingene. I 2015 unntok vi en andel av leilighetene under
50 kvadratmeter fra tilgjengelighetskrav. Både OBOS og Selvaag Bolig
oppgir å ha senket prisen på de nye leilighetene som følge av dette.
I en artikkel i Dagens Næringsliv 7. mars i år ble prisreduksjonen
angitt til å bli fra 150 000 kr til 750 000 kr per leilighet i konkrete
prosjekter. Det er en prisreduksjon som betyr mye for unge førstegangskjøpere.
Stine Renate Håheim (A) [11:58:06]: Jeg gjentar spørsmålet,
for jeg fikk ikke svar på det: Kan statsråden garantere at lavere
byggekostnader alltid vil komme boligkjøper til gode? Det fikk jeg
ikke svar på.
Det er interessant å se på tallene.
Jeg var inne på SSB tidligere i dag. Prisstigningen i Oslo det siste
året ligger på 15,9 pst., byggekostnadene for blokkleilighet i samme
periode på 2,9 pst, så prisstigningen er betraktelig større enn det
byggekostnadene er.
Per Jæger, administrerende direktør
i Boligprodusentenes Forening, var sitert på E24.no på mandag, og
sa følgende:
«I Oslo har prisveksten på leiligheter
vært større enn veksten i byggekostnader. Dette har ført til at
de utbyggere som tidligere har kjøpt tomter og nå kommer med boliger,
har hatt god fortjeneste».
Da er mitt spørsmål: Kan man da
garantere at boligkjøperne får billigere boliger når det er utbyggerne
som sitter igjen med fortjenesten?
Statsråd Jan Tore Sanner [11:59:11]: Det betydelige presset
som har vært på prisene i boligmarkedet, særlig i de store byene,
skyldes flere forhold, bl.a. at det i for mange år ble bygget for
lite. Det har denne regjeringen gjort noe med. Vi har tatt frem
verktøy i verktøykassen som gjør at det bygges mer, kan bygges tettere,
kan bygges høyere, kan bygges enklere, og vi kan få kostnadene ned.
Derfor ser vi at boligbyggingen nå er på det høyeste siden begynnelsen
av 1980-tallet. Det viser at politikken virker og kan bidra til
at det blir en bedre balanse i markedet.
Så tror jeg representanten kjenner
denne statsråden så godt at hun vet at statsråden sjelden bruker
ord som «garanterer», men jeg viser konkret til eksempler fra bl.a. OBOS;
hvor de har gått inn og redusert prisen på konkrete bygg fra mellom
150 000 kr til 750 000 kr. Det betyr noe for unge boligkjøpere.
Stine Renate Håheim (A) [12:00:16]: Da legger jeg merke til
at man ikke kan garantere det.
Mitt neste spørsmål kommer egentlig
fordi representanter fra regjeringspartiene i en debatt i Stortinget
i går veldig tydelig sa at det er ungdom og fattige som får regningen
for økt tilgjengelighet. Da er mitt spørsmål: Når statsråden selv
innrømmer at dette er mye mer komplekst enn som så, hva synes han
om at representanter fra regjeringspartiene setter grupper som i
stor grad står utenfor boligmarkedet, opp mot hverandre? Synes han
det er rettferdig?
Jeg la også merke til at statsråden
sa at de kravene man foreslår, ivaretar behovene for tilgjengelighet.
Da har jeg bare lyst til å sitere. Nav sier forslaget vil få «uheldige samfunnsmessige
konsekvenser», Bufdir påpeker at enkelte av endringsforslagene vil
føre til at begrepet «universell utforming» blir betydelig utvannet,
Helsedirektoratet mener at noen av forslagene «vil kunne ha negativ
innvirkning på folks helse», og Husbanken skriver at summen av endringene
vil være i veien for regjeringens egen nasjonale strategi, Bolig
for velferd. Vil statsråden lytte til disse innspillene?
Statsråd Jan Tore Sanner [12:01:25]: Det er vanlig at man
lytter når man har forslag ute til høring. Det er hele poenget med
en høringsprosess. Men la meg bare gjenta det jeg også sa i mitt
innlegg, nemlig at endringene gjennomføres uten at krav til størrelse
på snuareal senkes, men ved at det gis mer fleksibilitet i utformingen
av snuareal.
Representanten startet med en henvisning
til en debatt i går. Jeg pleier ikke å karakterisere representanter
fra verken eget parti eller andre partier, og i hvert fall ikke
når jeg ikke har hørt på debatten. Det som er regjeringens tydelige ambisjon,
er at vi skal ha høy standard, men vi skal ha fleksible krav. I
altfor mange år har man levd i den troen at hvis man bare putter
tilstrekkelig antall krav på toppen av hverandre, så blir kvaliteten
høy nok. Jeg tror ikke det er slik. Jeg vil ha enkle, tydelige krav
som gir kvalitet, men vi må også sørge for at vi ikke har flere
krav enn nødvendig, slik at vi også kan få kostnadene ned, noe som
kan komme unge boligkjøpere til gode.
Presidenten: Da
går vi tilbake til spørsmål 3.
Presidenten: Dette
spørsmålet, fra representanten Kirsti Bergstø, vil bli tatt opp
av representanten Heikki Eidsvoll Holmås.
Heikki Eidsvoll Holmås (SV) [12:03:10]: «Flere av høringsinstansene
til TEK 17 er bekymret for at forslagene bryter med prinsippet for
god tilgjengelighet, og at framtidens boliger ikke vil bli i samsvar
med politiske føringer fra Stortinget.
Hvordan vurderer statsråden denne
bekymringen?»
Statsråd Jan Tore Sanner [12:03:29]: Jeg kan forsikre representanten
Eidsvoll Holmås om at regjeringen tar tilgjengelighet i boligmassen
på alvor. I forslaget til TEK17 er kravene om hvilke boliger som
skal være tilgjengelige for personer med funksjonsnedsettelse, videreført
fra TEK10.
For regjeringen er det viktig at
vi kombinerer høy standard og tilgjengelighet med et enklere og
mer fleksibelt regelverk. Endringer regjeringen allerede har gjennomført for
de minste leilighetene, har ifølge OBOS bidratt til at de har kunnet
redusere prisen med flere hundre tusen kroner på enkelte leiligheter.
Det betyr mye for unge boligkjøpere.
Byggeprosjekter oppført etter TEK17
vil kunne bidra til stadig flere tilgjengelige boliger. Vi har hatt
på høring noen forslag til hvordan krav til tilgjengelighet i boliger kan
oppfylles. For eksempel foreslår vi at man kan velge enten dagens
snusirkel eller et rektangel som gir samme snumuligheter. Rektangelet
gir ikke redusert snuareal.
Jeg er trygg på at vi også i fremtiden
vil ha god tilgjengelighet i boligene. Vi går nå igjennom de høringsinnspillene
som er kommet, og vil fastsette en forskrift før sommeren.
Heikki Eidsvoll Holmås (SV) [12:04:49]: Vi har fått en rekke
bekymringer fra høringsinstansene, og da stiller jeg meg undrende:
Kommer statsråden i den videre prosessen med dette til å lytte til
høringsinstansene som problematiserer de tilgjengelighetskravene
som foreligger, og de bokvalitetskravene som ligger i TEK17? En
av de tingene som tas opp, f.eks. av Norske arkitekters landsforbund,
er at forsvarlig bokvalitet som et fellesgode står i fare for å gå
tapt. Spørsmålet blir: Når vi ser at befolkningen blir stadig eldre
– hvilket jo er bra – og vi har et politisk mål om at flere skal
bli boende hjemme så lenge som mulig, og vi ønsker en universell
utforming med god tilgjengelighet, vil ikke statsråden innrømme
at de forslagene som ligger her nå, svekker den tilgjengeligheten?
Statsråd Jan Tore Sanner [12:05:54]: Svaret på det spørsmålet
er nei. Jeg er også uenig med Norske arkitekters landsforbund i
at vi trenger statsdefinerte detaljregler på alle områder. Jeg har
stor tillit til at både dyktige arkitekter og dyktige utbyggere
vil finne gode løsninger. De kravene vi legger frem i ny TEK17,
ivaretar kravene til god kvalitet, til høy standard, men vi må også
sørge for at vi har fleksibilitet, og til at vi kan bidra til å
få kostnadene ned. Jeg kjenner representanten Heikki Eidsvoll Holmås som
en representant som er opptatt av unge boligkjøpere, og endringene
vi har gjennomført, har bidratt til at prisen har blitt redusert
på mange boliger. Selvsagt skal vi lytte til bekymringer, og selvsagt
lytter statsråden til faglige råd før vi trekker de endelige konklusjonene.
Heikki Eidsvoll Holmås (SV) [12:06:54]: Det er jo flott at
statsråden sier at han lytter til faglige råd, men han avviser jo
allerede en rekke av rådene og sier at de ikke er riktige. Det synes
jo jeg er dumt. Så gjentar han det som har vært mantraet til statsråden
i hele perioden, nemlig at han gjør dette for unge boligkjøpere.
Poenget mitt er da: Mon det, president! Når vi ser det som den tidligere
spørreren, representanten Håheim, tok opp, nemlig at boligprisveksten
og salget av nye boliger stiger langt raskere enn boligkostnadene
stiger, er det helt åpenbart for alle som forstår hvordan markedet
fungerer – og man skulle jo tro at statsråden hadde en anelse om
det – at her kommer ikke det frislippet som går på kvalitet og på
standard, som statsråden legger opp til, og som han mener at han
står for, de unge boligkjøperne til gode. Tvert imot, det kommer
i lommene på helt andre, og vi får dårligere kvalitet.
Statsråd Jan Tore Sanner [12:07:59]: Statsråden skal kanskje
være forsiktig med å belære en SV-representant om tilbud og etterspørsel,
men det er ganske åpenbart at når det har blitt bygget for lite
for lenge, så presser det prisene opp når etterspørselen er høyere
enn tilbudet. Vi har gjennomført en rekke endringer som innebærer
at tilbudssiden nå er forbedret, ved at det bygges mer enn det det
er gjort på flere tiår. Det viser at politikken virker. Det blir
gradvis bedre balanse i markedet.
Så må vi også bidra til at vi har
de reglene og de kvalitetskravene vi skal ha, men heller ikke mer
enn det. Når OBOS, som en institusjon med høy tillit, også går inn
og reduserer prisen på de boligene, på de leilighetene som er fritatt
for universelle krav, viser det at de tar samfunnsansvar, og at
forenklinger bidrar til at unge boligkjøpere kan komme lettere inn
på boligmarkedet.
Ketil Kjenseth (V) [12:09:13]: «Andelen av eldre øker. Om
lag 10 pst. av dagens boligmasse er ansett å være tilgjengelig for
alle. Det er et politisk ønske at folk skal bo lengst mulig hjemme
i tilrettelagte hjem, fremfor institusjoner. Flere høringsinstanser
har reagert på endringene i TEK17.
Mener statsråden at det i lys av
dette er forsvarlig å redusere på tilgjengelighetskravene i nye
boligbygg slik regjeringen nå foreslår?»
Statsråd Jan Tore Sanner [12:09:43]: Jeg er enig med representanten
Kjenseth i at det vil være behov for flere tilgjengelige boliger
i årene som kommer, slik at flere eldre kan bo hjemme lengst mulig.
Som med TEK10 vil byggeprosjekter etter TEK17 gi et godt bidrag
til en mer tilgjengelig boligmasse i Norge.
Samtidig som vi legger til rette
for flere tilgjengelige boliger, mener regjeringen det er rom for
å forenkle de byggtekniske forskriftene. Enklere regler kan bidra
til lavere kostnader. Jeg vil imidlertid understreke at vi ikke
har foreslått å endre kravene til andelen tilgjengelige boliger, og
vi har ikke foreslått å endre reglene om hvilke boliger som må oppfylle
tilgjengelighetskrav.
Kravene til hvilke boliger som f.eks.
skal ha heis, er ikke foreslått endret, selv om utredninger viser
at å fjerne dette kravet kunne bidratt til vesentlige kutt i byggekostnadene.
Vi har hatt på høring forslag til
noen endringer om hvordan man kan oppfylle krav til tilgjengelighet,
f.eks. at man kan velge mellom dagens snusirkel eller bruk av et rektangel,
som gir samme snumulighet.
Jeg er trygg på at vi i fremtidens
boliger vil ha god tilgjengelighet.
Ketil Kjenseth (V) [12:11:03]: Jeg takker for svaret.
Snusirkel for rullestol er et av
spørsmålene som diskuteres mye, hvordan snuing kan foregå uten at
en skal ha krav til den snusirkelen, og det rektangelet er selvfølgelig en
mulighet. Men det blir helt opp til boligprodusentene og de som
bygger boligene, å vurdere det. Det rektangelet kan også gi den
snugraden, men utfordringen i dag er jo at de i realiteten ikke
tar hensyn, verken til den ene eller til den andre. Dette er et
politisk spørsmål, hvordan vi skal sørge for at det legges til rette,
og at det bygges boliger som har plass til universell utforming.
Vi ser en utfordring særlig i Oslo, hvor det bygges færre og færre
boliger tilrettelagt for en stadig yngre, kjøpesterk gruppe som
kanskje ikke har behov for den rullestolen her og nå, men i framtida.
Så hvordan skal vi sikre dette politisk, at det blir rom for en rullestol
som kan snus, i disse boligene?
Statsråd Jan Tore Sanner [12:12:08]: Jeg deler representanten
Kjenseths utgangspunkt fullt og helt. Det vil være behov for flere
tilgjengelige leiligheter og boliger, og det gjelder ikke bare for
eldre; det gjelder også for funksjonshemmede, og det kan gjelde
oss alle. Livssituasjonen kan endre seg, og den kan endre seg raskt.
Det må vi ta høyde for. Derfor legger vi til rette for flere tilgjengelige
boliger.
Det som ligger i dette forslaget,
er ikke en endring i snuareal, men at man kan gjennomføre disse
kravene på en litt mer fleksibel måte enn tidligere. Og måten vi
sikrer dette på, er rett og slett å fastsette dette i tekniske forskrifter,
som så må oppfylles av dem som bygger boliger.
Ketil Kjenseth (V) [12:12:56]: Jeg vil følge opp, for slik som
statsråden legger opp til her, så blir det en større makt til markedet
og til dem som produserer og bygger boligene, og særlig der det
er boligpress. Så spørsmålet er om vi egentlig legger til rette
for universell boligbygging utenfor pressområdene og utenfor bysentrene.
Vil statsråden være tilfreds med at vi har en boligpolitikk som presser
dem som har behov for universell utforming ut av byene og ut av
pressområdene?
Statsråd Jan Tore Sanner [12:13:36]: Her er jeg nok uenig
i premisset for spørsmålet, for de kravene som stilles, gjelder
for alle, uavhengig av om det er i byer eller om det er utenfor
byene, hvor det er mindre press. Vi skal ha høye krav og høy standard
på de boligene som bygges, men gjennom flere tiår har det vært en
utvikling hvor det ene kravet har blitt lagt opp på det andre. Det
har etter hvert blitt så komplisert at det har vært krevende å oppfylle
alle kravene, og ikke minst har det vært dyrt.
Jeg kjenner også representantens
parti så godt at jeg vet at Venstre også er et parti som er opptatt
av forenkling. Og jeg mener vi må kunne ha to tanker i hodet samtidig:
høy kvalitet, samtidig som vi gjennomfører forenkling. Det er ambisjonen
i det vi nå gjennomfører. Vi har hatt det ute på høring. Så skal
vi gå gjennom høringsuttalelsene og bekymringene og faglige råd
før vi trekker en endelig konklusjon.
Jorid Holstad Nordmelan (A) [12:14:49]: «Vi kan med jevne
mellomrom lese i mediene at det kan være ulønnsomt å bygge nye boliger
i distriktene, fordi det kan være vanskelig å få igjen pengene ved
salg. Noen steder er materiellet til og med dyrere enn verdien på
huset. Og det er før man regner med kostnaden ved å bruke fagfolk. Når
bankene også tar lav panteverdi i husene, blir det vanskelig å få
bygget nytt.
Hva vil statsråden og regjeringen
gjøre for at det skal bygges flere boliger i distriktene?»
Statsråd Jan Tore Sanner [12:15:16]: Regjeringens viktigste
bidrag for å gjøre boligbygging lønnsomt er forenklinger i plan-
og bygningsloven. Med enklere plan- og bygningsprosesser og mer
hensiktsmessige tekniske krav kan vi legge til rette for økt boligbygging
i hele landet. Regjeringen har også bidratt til at man har hevet
terskelen for innsigelser, som bidrar til at det kan bygges flere
boliger der hvor kommunene ønsker dette.
Som et utgangspunkt ønsker jeg å
si at vi er på rett vei i boligbyggingen i Norge. Statistisk sentralbyrå
meldte tidligere i år at kommunene i Norge til sammen ga igangsettingstillatelser
på 36 203 boliger. Det er det høyeste boligbyggetallet siden 1982.
Den samme statistikken viser at byggetallet var høyest i vår største
kommune, nemlig Oslo. Her ble det gitt 4 829 igangsettingstillatelser.
Men statistikken viser også at hele 403 kommuner ga igangsettingstillatelser
til boligbygging i 2016. Dette er gledelige tall, som viser at boligbygging
finner sted over hele landet.
Boligprisene varierer betydelig
mellom regionene. I enkelte deler av landet kan markedsverdien på
en bolig være lavere enn det det koster å bygge boligen. Dette er
problemstillinger vi tar høyde for i våre boligpolitiske virkemidler.
Husbankens låneramme er i 2017 på
18 mrd. kr. Gjennom grunnlånet har Husbanken anledning til å finansiere bygging
av boliger også i distriktene. I distriktene har Husbanken også
anledning til å fravike kravet som gjelder om 85 pst. belåningsgrad,
dersom betalingsevnen er tilfredsstillende og det lokale markedet
for boligforsyning ikke fungerer.
I forskriften til Husbankens startlånsordning
er det åpnet for at kommunene kan gi startlån til boligbygging i
distrikter. I forskriften heter det bl.a. at kommunen kan gi startlån
dersom «boligsituasjonen hindrer muligheten til å opprettholde arbeidsforhold,
eller hindrer utviklingen av det lokale næringslivet».
Forenklinger i plan- og bygningslovgivningen
kan bidra til reduserte byggekostnader. Regjeringen har allerede sørget
for en rekke forenklinger, og vi fortsetter forenklingsarbeidet,
bl.a. ved at vi nylig har hatt på høring forslag til ny byggteknisk
forskrift.
Jorid Holstad Nordmelan (A) [12:17:48]: Vi vet at det finnes
en del virkemidler som fungerer. I 2012 satte Husbanken i gang prosjektet
«Boligetablering i distriktene» i tolv kommuner, der virkemidlene
var tilskudd til boligetablering, men også kunnskapsdeling om økt
boligetablering. Det ble avsluttet i 2014, etter at det på kun tre
år ble bygget så mye som 284 nye boliger i disse kommunene.
Grong kommune var en av de kommunene
som deltok, og som opplevde stor vekst i boligbyggingen som følge
av prosjektet, men som dessverre etter prosjektet har opplevd at
det har stagnert. Hvorfor satser ikke statsråden på flere sånne
prosjekt?
Statsråd Jan Tore Sanner [12:18:28]: Den forsøksordningen
som representanten viser til, var en treårig forsøksordning, og
vi avsluttet den, i tråd med planene til den forrige regjeringen.
Det var ikke ment at den ordningen skulle vare mer enn tre år.
Jeg mener vi må være åpne for å
vurdere ulike ordninger for å sikre tilstrekkelig boligbygging.
Et av de ønskene om tiltak som jeg får fra kommunene, er at staten
i større grad må legge til rette der hvor kommunene selv ønsker
å bygge. Det har vi bl.a. imøtekommet ved at vi sier ja til flere
kommuner der den forrige regjeringen sa nei, hvor det før ble lagt
innsigelser, og hvor vi nå sier ja til kommunene. Det innebærer
at kommunene, særlig i distriktene, kan legge bedre til rette for
boligbygging og også gjøre det mer attraktivt i spesielle områder.
Jorid Holstad Nordmelan (A) [12:19:28]: Et av de viktigste
virkemidlene som kommunen har for å bygge boliger i distriktene,
er Husbanken. Regjeringen har strammet inn på muligheten for at
unge kan få startlån fra Husbanken, og har også strammet inn rammene
som Husbanken har. Det har ført til at langt færre mottar startlån
nå enn bare for få år siden.
Hva konkret er det viktigste statsråden
har gjort for at unge som ikke har mulighet til å spare i BSU, kan
få lån til å kjøpe bolig i distriktene?
Statsråd Jan Tore Sanner [12:19:56]: Husbanken skal først
og fremst være et boligsosialt virkemiddel. Det gjør også at vi
har innrettet startlånsordningen mer mot boligsosiale utfordringer.
Det er en prioritet fra denne regjeringen at vi skal ha en høy profil
på det boligsosiale området.
Så mener jeg at det viktigste vi
kan gjøre for ungdom, både i by og distrikt, er å legge til rette
for tilstrekkelig boligbygging, og det gjør vi bl.a. gjennom forenklinger
i plan- og bygningsloven og tekniske forskrifter. Det bidrar til
at det bygges mer, og også til at man kan få kostnadene ned.

Presidenten: Dette
spørsmålet, fra representanten Ivar Odnes til klima- og miljøministeren,
vil bli besvart av kommunal- og moderniseringsministeren på vegne
av klima- og miljøministeren, som er bortreist.
Ivar Odnes (Sp) [12:20:46]: Frå bustadkrise til naturkrise.
Og det er eigentleg like bra – for det er ei tverrdepartemental
utfordring vi har – at det er kommunalministeren som står her:
«Det har nå gått eit år sidan villrein i
Noreg vart påvist daud av skrantesjuke. Dette er fyrste gong denne
alvorlege sjukdommen er påvist i Europa og fyrste gong på rein.
No har det gått eit år sidan dette vart kjent.
Kva har statsråden gjort, og kva
vil han gjera for å begrense smittespreiing og utrydde denne sjukdommen
før den spreier seg utover Nordfjella, som så langt er einaste område
skrantesjuke på rein er registrert?»
Statsråd Jan Tore Sanner [12:21:34]: Det er Landbruks- og
matdepartementet som har hovedansvaret for dyrehelse og sykdommer
i Norge, mens Klima- og miljødepartementet har ansvaret for viltforvaltningen.
Det betyr at landbruks- og miljømyndighetene må samarbeide tett
for å få kontroll over Chronic Wasting Disease, den såkalte skrantesjukdommen,
og redusere smittefaren.
Som representanten Ivar Odnes viser
til, ble skrantesjuke påvist i Norge for første gang i mars 2016.
Siden da har myndighetene tatt hjerneprøver av over 11 000 hjortedyr. Det
er til sammen oppdaget fem tilfeller av sykdommen, henholdsvis på
tre reinsdyr i Nordfjella og to elger i Selbu. Det er aldri påvist
smitte til mennesker, men sykdommen er dødelig for hjortedyr som
elg, hjort, rådyr og rein.
I tillegg til prøvetaking har Mattilsynet
innført tiltak for å begrense spredning av sykdommen, f.eks. forbud
mot transport av hjortedyr mellom fylker og ut av landet. I enkelte
fylker er det også forbudt å legge ut fôr og slikkesteiner til hjortedyr
som ikke er inngjerdet.
For å hindre spredning av sykdommen
forsøkes det å holde villrein innenfor den nordlige delen av Nordfjella villreinområde.
Det har vinteren 2017 derfor vært et tett samarbeid mellom Statens
naturoppsyn lokalt og Filefjell reinlag om overvåkning ved rv. 52,
for å hindre at villrein fra Nordfjella krysser veien og går inn
i områdene som brukes av Filefjell reinlag, og for å hindre at tamrein
går inn i villreinområdet.
SNO har i tillegg intensivert overvåkning
langs fv. 50 for å hindre at villrein vandrer ut av området sørover.
Oppsynet følger også opp villrein langs rv. 7 på Hardangervidda
som et ledd i å minimere spredningsfare til Norges største villreinbestand.
For å hindre mulig kontakt mellom villrein fra Nordfjella og tamrein
i Filefjell reinlag er det nå satt opp midlertidige sperrebånd på
enkelte delstrekninger langs rv. 52, utført av Filefjell tamreinlag
på oppdrag av Miljødirektoratet. Det vurderes også permanent oppsetting
av gjerde.
I 2017 vil det bli innhentet ytterligere
prøver fra hjortedyr, og gjennom det vil vi få bedre oversikt over
utbredelsen av skrantesjuke i Norge. SNO har en tett oppfølging
av villrein og kan felle dyr som viser tegn på skrantesjuke i alle
villreinområder. Det er en spesielt lav terskel for felling i Nordfjella
og omkringliggende villreinområder. Elg, hjort og rådyr som viser
tegn på sykdommen, kan felles av kommunen og testes for skrantesjuke.
I 2016 var det øremerket 2 mill. kr
til oppfølging av funn av skrantesjuke på villrein, og i 2017 er
det satt av 4 mill. kr til oppfølging.
Ivar Odnes (Sp) [12:24:35]: Eg er klar over mange av dei
tiltaka som er nemnde av ministeren her, men utfordringa er at dette
er for lite, og at det er for seint. Utfordringa som Filefjell reinlag
no står overfor, er ein stor katastrofe viss vi no får blanda denne
sjukdommen inn i tamreinflokken der. Då har vi fort fleire tamrein
og fleire villrein som vil kunna verta ramma. Kvifor har det ikkje vore
teke grep med å gjerda og sikra at vi ikkje får spreiing av villreinstammen
frå Nordfjella til andre område, allereie i 2016? Og kvifor er det
ikkje no sagt at ein skal ta så klare grep som å avgrense dette
òg med ei fysisk gjerding på dette området?
Statsråd Jan Tore Sanner [12:25:36]: Nå viste jeg i mitt innlegg
til de tiltakene som er gjennomført. Det er gjennomført omfattende
tiltak, også for å begrense vandring, som vi mener kan bidra til
å redusere smitte. Så vil det alltid være slik at når denne typen
alvorlige hendelser inntreffer, er det viktig med tett kontakt mellom
de ansvarlige myndighetene og også med lokalbefolkningen, som også
gjør en betydelig innsats i samarbeid med SNO og de andre etatene.
Ivar Odnes (Sp) [12:26:15]: Det er jo ikkje berre ein nasjonal
katastrofe, det er ein internasjonal katastrofe vi kan stå overfor
viss vi får spreiing av dette. No vert det gjort mykje frivillig
av dei lokale kreftene, som stiller opp og tek ansvar mot ei delvis
godtgjering frå staten. Eg hadde forventa at staten hadde teke eit
større ansvar for kor stor denne katastrofen eigentleg er, og at
det hadde vore sett ned eit kriseteam. No veit eg at Nordfjellarådet
set ned eit kriseteam neste veke, basert på dei tre kommunane dette dreier
seg om. Vi har ein ordførar i Lærdal, Solheim, som er klar til å
setja i gang eit kriseteam, og som kjenner godt til krisehandtering.
Det er òg noko av kommunalministeren
sitt område. Korleis greier ein å rigge både statlege etatar – for
her er det fleire statlege etatar som er involverte – og kommunar, fylkeskommune
og fylkesmenn, som òg er involverte lokalt og regionalt?
Statsråd Jan Tore Sanner [12:27:21]: Nå er det et tett samarbeid
mellom landbruks- og miljømyndighetene på dette området. Det koordineres
godt mellom de statlige etatene.
Jeg er enig med representanten i
at både kommunen og ikke minst frivillige gjør en svært god innsats.
Det er viktig i denne typen situasjoner at ressursene møter hverandre, og
at det er et godt samspill også med de frivillige, som vi har god
tradisjon for i Norge gjør en viktig innsats.
Jeg vil også vise til at Vitenskapskomiteen
for mattrygghet har laget én rapport om Chronic Wasting Disease i
Norge. Den ble utgitt i juni 2016, og det kommer en ny rapport i
slutten av mars. Den rapporten vil også gi oss et godt grunnlag
for å vurdere behovet for og – ikke minst – hvilke tiltak man skal
iverksette fremover.
Presidenten: Dette
spørsmålet, fra representanten Hege Haukeland Liadal til barne-
og likestillingsministeren, vil bli besvart av kommunal- og moderniseringsministeren
som rette vedkommende.
Hege Haukeland Liadal (A) [12:28:31]: «I Norge har det vært
en villet politikk over mange år at alle skal kunne eie sin egen
bolig. I Haugesund gikk flere foreldre til unge mennesker med ulike
hjelpebehov sammen og stiftet borettslag, bygget leiligheter og
sikret selveierbolig for ungdommer som fort havner utenfor boligmarkedet
i en leid leilighet i sitt voksenliv.
Hva gjør statsråden for at mennesker
med psykisk utviklingshemming kan bo i selveierbolig?»
Statsråd Jan Tore Sanner [12:29:06]: Å eie sin egen bolig
gir en grunnleggende trygghet i hverdagen som de fleste nordmenn
ønsker seg. For personer med utviklingshemning er trygghet i hverdagen
ekstra viktig.
Regjeringen tok i statsbudsjettet
for 2017 et viktig grep for å gjøre veien til egen bolig kortere
for denne gruppen. Det er kommunene som har hovedansvaret for at
personer med utviklingshemning får et godt sted å bo, men vi ønsket å
gi kommunene og beboerne mer fleksibilitet i måten de organiserer
seg på og anskaffer boligene.
Fra 1. januar 2017 får borettslag
og sameier kompensert moms for byggekostnader og drift dersom de
inngår som en del av det lovpålagte heldøgns helse- og omsorgstilbudet
i kommunen. Momsfradraget vil komme beboerne direkte til gode. De
vil få lavere månedlige kostnader, i form av lavere lånekostnader
og lavere utgifter til drift og vedlikehold.
Vi antar at det vil bli opprettet
flere slike borettslag som følge av endringen.
I tillegg spiller Husbankens virkemidler
en viktig rolle for å fremskaffe bolig til denne målgruppen – både
startlån, tilskudd til etablering og investeringstilskudd til omsorgsboliger.
Regjeringen er opptatt av at situasjonen
kan bli enda bedre. Derfor satte vi ned et utvalg i 2014. Utvalget
har gitt oss en grundig gjennomgang av bosituasjonen for utviklingshemmede
i NOU 2016:17 På lik linje. Høringsfristen gikk ut 2. mars. Regjeringen
vil gå nøye gjennom NOU-en og høringsuttalelsene og komme tilbake
til Stortinget med en vurdering og eventuelle forslag til tiltak.
Hege Haukeland Liadal (A) [12:30:56]: Jeg takker for svaret.
Et enstemmig storting bestemte at
Helsevernet for psykisk utviklingshemmede skulle nedlegges og mennesker med
utviklingshemning skulle bli likeverdige innbyggere i kommunene.
Utbygging av sentralinstitusjonene stoppet på 1970-tallet, og etter
det etablerte HVPU biinstitusjoner i kommunene. Ifølge professor
Jan Tøssebro hadde den gjennomsnittlige biinstitusjonen i 1989 13
beboere, noe myndighetene også den gang mente var for stort. Mange kommuner
bygger i dag vesentlig større bofellesskap. Hva har regjeringen
gjort for å sikre målsettingen fra reformen om normalisering og
integrering også i boligpolitikken?
Statsråd Jan Tore Sanner [12:31:49]: Først av alt vil jeg
si at de aller fleste kommunene gjør et veldig godt arbeid på dette
området. Vi må også ha med inn i denne diskusjonen at utviklingshemmede
er like forskjellige som alle andre. Det betyr at behovene, ønskene,
er forskjellige. Noen ønsker å bo alene, andre i et borettslag og
andre igjen i et tilbud som er bedre koordinert. Det er der jeg mener
at det er viktig at både statens og kommunens virkemidler er tilpasset
slik at flere kan få mulighet til å få oppfylt sin boligdrøm. Derfor
var jeg veldig glad for at regjeringen fikk på plass denne momskompensasjonsordningen
for borettslag og sameier. Det har vært en kamp for mange foreldregrupper
gjennom veldig mange år for å få det på plass. Jeg var selv aktiv
pådriver for det som stortingsrepresentant og er veldig godt fornøyd
med at dette nå er gjennomført fra 1. januar 2017.
Hege Haukeland Liadal (A) [12:32:57]: Vi leser jevnlig om
lange boligkøer i landets mange kommuner. Norsk Forbund for Utviklingshemmede,
NFU, hevder at manglende boligbygging er en villet politikk i flere
kommuner. De statlige tilskuddsordningene gjør den økonomiske belastningen
med boligbyggingen liten for kommunene. Personer med bistandsbehov
som bor hjemme, får i all hovedsak bistand fra pårørende. Når personer
flytter i eget hjem, er det kommunene som må yte bistanden. Ved å
ha en lang boligkø kan kommunene redusere omfanget av tjenester,
hevder NFU. Hva har regjeringen gjort for å sikre at manglende boligbygging
ikke benyttes som middel for å unngå å gi tjenester?
Statsråd Jan Tore Sanner [12:33:49]: Jeg har lyst til å besvare
spørsmålet med å si at jeg håper at premisset ikke er riktig. Hvis
det er riktig at enkelte kommuner spekulerer i at man ikke skal
bygge ut boliger, for da kan man redusere tilbudet og kostnader,
vil jeg gjerne ha en oversikt over hvilke kommuner dette er. Jeg
synes det er svært krevende å besvare det spørsmålet så lenge jeg
er usikker på selve premisset, men jeg vil uttrykke et sterkt håp
om at det ikke stemmer at kommuner spekulerer i dette.
Så må vi sørge for at vi har statlige
virkemidler, og at vi samspiller med kommunene, slik at flest mulig,
uavhengig av den situasjonen man er i, har muligheter til å få oppfylt boligdrømmen.
Presidenten: Spørsmål
9 vil bli besvart senere, og vi går videre til spørsmål 10.
Nå er det slik at det ikke er en
statsråd og en spørrer som passer sammen, til stede i salen akkurat
nå. Jeg har ikke lyst til å heve møtet, så jeg kan stå og tørrprate
litt!
Der kommer det en statsråd, Torbjørn
Røe Isaksen, og kan statsråd Torbjørn Røe Isaksen og Freddy de Ruiter
gå på, hjelper det presidenten! Så da hopper vi fram til spørsmål
12.
Freddy de Ruiter (A) [12:35:34]: «Det er hjemlet i opplæringslova
§ 13-7 at kommunene skal ha et SFO-tilbud til barn med særskilte
behov på 1.-7. årstrinn. SFO-tilbudet er mange steder under enhver
kritikk for barn med spesielle behov.
Hvordan kan statsråden sikre at
overgangen fra skole til SFO ikke resulterer i store sosiale og
psykiske problemer for mange av dem?»
Statsråd Torbjørn Røe Isaksen [12:36:00]: Kommunene plikter
å ha et tilbud om skolefritidsordning før og etter skoletid for
1.–4.-klassinger. For barn med særskilte behov skal kommunen ha
et SFO-tilbud helt opp til 7. årstrinn. SFO er ikke en del av skolens
undervisning og opplæringsvirksomhet. SFO og grunnopplæringen har
ulike formål. Derfor har vi heller ikke de samme reglene for SFO
som for selve skolen og grunnopplæringen. Elevene har ikke en rett
til plass i SFO, slik de har rett til opplæring.
Allikevel setter opplæringsloven
klare krav til kommunene når det gjelder innholdet i og utformingen
av SFO. SFO skal legge til rette for lek og kultur- og fritidsaktiviteter
som skal ta utgangspunkt i barnas alder, funksjonsnivå og interesser.
Barna skal gis tilstrekkelig omsorg og tilsyn. Tilsynet skal være
forsvarlig, sett ut ifra risikoen for at skade eller ulykke kan
skje. Det er også presisert i loven at funksjonshemmede barn skal
gis gode utviklingsvilkår. Videre stilles det krav til at arealene
som brukes, både ute og inne, skal være egnet til formålet.
Kommunene må ivareta disse kravene
og ut fra lokale behov tilpasse tilbudet og bemanningen etter den
barnegruppen som til enhver tid er i SFO. Kommunene plikter å ta
hensyn til og legge til rette for barn med spesielle behov i SFO,
med utgangspunkt i de kravene som er stilt i loven.
I tillegg vil jeg presisere at bestemmelsene
i opplæringsloven, som skal sikre elevene et godt skolemiljø, også gjelder
for SFO. Regjeringen har nettopp foreslått en skjerping av disse
reglene, med utvidet aktivitetsplikt for alle voksne som jobber
på skolen. Lovforslaget omfatter også SFO. Alle elever har samme
rett til å ha det trygt og godt på skolen og i SFO og til et psykososialt
miljø som fremmer helse, trivsel og læring.
Stortinget har ønsket en evaluering
av SFO og en stortingsmelding om SFO. Vi har derfor utlyst et evalueringsoppdrag
om kvaliteten i SFO. I utlysningen til oppdraget står det:
«Evalueringen skal inkludere en
vurdering av ulike mål på kvalitet på SFO som for eksempel organisering,
kompetanse, innhold og brukertilfredshet. Evalueringen skal synliggjøre
hvordan handlingsrommet i dagens opplæringslov er forstått og utnyttet
lokalt hva gjelder SFO. Evalueringen skal omfatte SFO for elever
på 1.-4. trinn og SFO for elever med særskilte behov på 1.-7 trinn.»
Når evalueringen foreligger i slutten
av 2018, vil den gi oss bedre kunnskap om hvordan elever med særskilte
behov har det i SFO. Den vil også gi oss et bedre grunnlag for å
vurdere om det er behov for nye tiltak for denne gruppen.
Freddy de Ruiter (A) [12:38:28]: Det ble en del generelle
betraktninger fra statsråden. Jeg er for så vidt glad for den evalueringen,
men i mellomtida er det veldig mange som har det vanskelig. Det
er ikke til å stikke under stol. Dette er elever – foreldrene deres
også, for så vidt – som er i en veldig krevende situasjon. Det oppleves
som rettsløst, og det oppleves som diskriminerende at når andre barn
kan reise hjem eller kan velge å la være å benytte seg av tilbudet
etter hvert, er dette elever som er helt avhengig av å være på skolen
til foreldrene kommer hjem fra jobb. Så alternativet er enten at
en av foreldrene kanskje slutter å jobbe, eller at eleven blir på
SFO, men med et såpass dårlig tilbud at det går ut over livskvaliteten
og hvordan vedkommende har det. Det er litt underlig når man ser hvor
tett disse elevene ofte er fulgt opp i skolen.
Hvordan kan statsråden sikre et
innhold og en tilrettelegging, også før slutten av 2018, som ivaretar
disse elevene på en bedre måte?
Statsråd Torbjørn Røe Isaksen [12:39:37]: Som jeg redegjorde
for i svaret mitt, er dette området også underlagt regulering. Det
betyr at hvis man mener at dette er et tilbud under enhver kritikk,
og som da går imot det som er reguleringene og de nasjonale føringene
for SFO, er det kommunens ansvar og plikt å rette opp det.
Hvis vi skal gjøre noe systematisk
med dette, må vi faktisk først hente inn informasjon, og det er
det vi skal gjøre gjennom denne evalueringen, som kommer til å ta
litt tid fordi vi skal gjøre det skikkelig, men som skal følges
opp, først med en evaluering og så med en stortingsmelding om SFO,
hvor vi også kommer til å være opptatt av å diskutere hvordan SFO-tilbudet
er nettopp for de elevene som spørsmålet her omhandler.
Freddy de Ruiter (A) [12:40:25]: Jeg tror nok det er viktig
å ta hele SFO-feltet, jeg ser et behov for det. Men det er også
viktig at disse barna ikke kastes ut med badevannet, for de har
helt spesielle behov.
Når disse barna er ferdige med 7. klasse,
er ivaretagelsen av dem etter skoletida en omsorgstjeneste. Da er
det andre som trer inn. Så mitt avsluttende spørsmål til statsråden
er:
Kunne man vurdert om denne tjenesten
faktisk er en omsorgstjeneste for disse barna? Det er jo i realiteten
det vi snakker om her.
Statsråd Torbjørn Røe Isaksen [12:41:07]: Jeg kan selvfølgelig
gi en form for vurdering av det, men det går ikke an for meg på
stående fot å gi en vurdering av om det er en god idé eller ikke.
Men nettopp fordi vi nå har varslet en større gjennomgang og innhenting
av kunnskap om SFO, er det et tema som naturlig kan høre hjemme
der.
Jeg setter selvfølgelig pris på
at spørsmål blir løftet opp i spørretimen. Det er viktig, og jeg
har ansvar også for SFO. Men det er viktig å understreke at også
kommunene, som eier SFO, har et ansvar her. Det betyr at hvis man
som forelder, eller som velger og borger i en kommune mener at tilbudet
ikke er godt nok, er det helt sikkert både posisjonspartier og opposisjonspartier
i kommunen som er lydhøre overfor det.
Presidenten: Da
går vi til spørsmål 14.
Per Rune Henriksen (A) [12:42:20]: Jeg tillater meg å stille
følgende spørsmål:
«Inntektene fra utenlandskablene går til
å redusere nettleien for norske forbrukere. Dette er med på å legitimere utbyggingen
av utenlandskabler. Et av Arbeiderpartiets ankepunkter mot privat
eierskap av utenlandskabler er at inntektene vil gå til eierne i
stedet for forbrukerne. I EUs vinterpakke foreslås det nye regler.
Hvilken betydning vil EU-kommisjonens
forslag til revidert elektrisitetsforordning kunne få for muligheten
til å redusere nettleien for norske nettkunder?»
Statsråd Terje Søviknes [12:42:53]: EU har over flere år
arbeidet for å utvikle energimarkedene, som representanten kjenner
til. Arbeidet har i stor grad skjedd parallelt med en innsats for
å erstatte en energiforsyning i hovedsak basert på kullkraft og
kjernekraft med mer klimavennlige løsninger. Norge var tidlig ute
med å deregulere kraftmarkedet på 1990-tallet, og hovedprinsippene
i den norske kraftmarkedsmodellen er på sentrale områder sammenfallende
med intensjonene i EUs markedsregulering.
Vinterpakken som energikommisjonen
la fram i desember 2016, består av en rekke nye forslag til regelverk. Forslagene
skal legge grunnlaget for å oppfylle EUs 2030-mål og en videreutvikling
av energimarkedene. EU-landene vil de nærmeste årene ta stilling
til forslagene fra kommisjonen. Det er grunn til å tro at det i
løpet av prosessen vil komme endringer i det regelverket som nå
er foreslått i vinterpakken. Blant annet inneholder vinterpakken
forslag til nye regler for bruk av såkalte flaskehalsinntekter.
Kommisjonens forslag er at flaskehalsinntekter skal benyttes til å
garantere, opprettholde og øke utvekslingskapasiteten for strøm.
Forslaget, slik det ligger nå, vil innebære at muligheten for å
bruke inntektene fra utenlandskablene til å redusere tariffen, i
så fall tas bort.
Det er for tidlig å si hva som til
slutt blir endelig vedtatt som bindende regelverk og eventuelt hvilke
konsekvenser dette vil få. Jeg vil fra mitt ståsted ta en aktiv
posisjon for å ivareta norske energiinteresser i den videre prosessen.
I dette inngår det at flaskehalsinntektene fortsatt skal gå til å
redusere tariffen.
Andre land har også vært opptatt
av dette spørsmålet, og vi vil jobbe sammen med likesinnede land
for å fremme våre synspunkter i den videre prosessen. Det er betydelig skepsis
til kommisjonens forslag om å avskjære muligheten for å bruke flaskehalsinntekter
til å redusere tariffen. Dette vil vi følge opp i dialogen med de
landene som har tilkjennegitt samme synspunkt.
Per Rune Henriksen (A) [12:45:13]: Jeg takker for svaret
og er veldig glad for å høre at her vil det bli gjort noe, og at
det er flere som også er bekymret for dette.
Realiteten i dette forslaget vil
jo være at legitimiteten til det å bygge utenlandskabler fra Norge
til kontinentet vil forsvinne. Det vil også være slik at for nettselskapene
vil gevinsten av å kunne ha disse kablene være svært liten, mens
det for kraftprodusentene vil være svært stor gevinst i dette –
da ikke i form av inntekter fra kablene, men når det gjelder handelsinntekter.
Dette er etter min mening en ganske farlig miks for det norske kraftsystemet
og for hvordan vi forvalter det videre.
Det som jeg tenker på, nå som dette
er oppe til behandling også i parlamentet, er: Hvordan jobber regjeringen
inn mot parlamentet for å få en bedre uttalelse derfra?
Statsråd Terje Søviknes [12:46:20]: La meg først understreke
at vi jobber nå med helheten i vinterpakken og har også hatt den
ute på en høring, og vi jobber nå med høringsuttalelsene etter den.
La meg også si at jeg deler den
bekymring som representanten Per Rune Henriksen har med hensyn til
dette konkrete forslaget vedrørende utenlandskabler.
Når det gjelder parlamentets behandling
av dette, vil vi komme tilbake igjen til en oppfølging av det. De
landene vi foreløpig har vært i dialog med knyttet til dette konkrete forslaget,
er Sverige, Belgia, Tyskland, Nederland, Østerrike, Tsjekkia, Danmark
og Estland, som alle gir klare tilbakemeldinger om – og uttrykker
– skepsis til det forslaget som er framsatt.
Per Rune Henriksen (A) [12:47:07]: Til den utviklingen som
vi nå ser fra EU-siden: Vi skal ikke forskuttere at forslaget blir
som det foreligger nå – det forstår jeg godt – men dersom det går
i den retningen, er dette en alvorlig sak. Særlig alvorlig blir
det når vi nettopp i dette storting, med et flertall fra regjeringspartiene
og deres støttespillere på Stortinget, har gjort det mulig for private
interesser å eie og drive utenlandskabler. Man får dermed – skal
vi si – utbyggingsaktører med helt andre incentiver til utbygging
og drift av utenlandskabler enn det som Statnett har i den opprinnelige
modellen, som handler mest om forsyningssikkerhet.
Vil statsråden revurdere den lovendringen
som ble gjort, dersom utviklingen viser at det er vanskelig å få
tilslutning for norske synspunkter i den videre EU-prosessen?
Statsråd Terje Søviknes [12:48:08]: Det er et spørsmål som
vi eventuelt må komme tilbake til når prosessen har gått videre,
men per nå ser jeg ikke noe grunnlag for det.
Fra regjeringens side er vi opptatt
av å sikre et mangfoldig aktørbilde som kan drive fram prosjekter,
både for sammenligning og i konkurranse med hverandre. Den type konkurranse
når det gjelder kraftkabler, kan fremme nye handelsløsninger, teknologiske
valg og en kostnadseffektiv utbygging. Det vil være bra for både
husholdninger og næringsliv – og til sjuende og sist for dem som
betaler regningen.
Det er gjort et anmodningsvedtak
knyttet til energimeldingen, der man skal komme tilbake igjen og
se på den superavkastningen som kan ligge i denne type private kabler. Det
tar jeg sikte på å komme tilbake til Stortinget med i forbindelse
med revidert budsjett for 2017.
Presidenten: Da
går vi til spørsmål 1.
Presidenten: Dette
spørsmålet, fra representanten Kari Henriksen til statsministeren,
vil bli besvart av justis- og beredskapsministeren som rette vedkommende.
Kari Henriksen (A) [12:49:19]: «Sivilombudsmannen har slaktet
avtalen om leie av fengselsplasser i Nederland, blant annet fordi
Norge ikke kan ivareta sine forpliktelser etter FNs menneskerettskonvensjon.
Statsministeren sier til TV om saken 15. mars 2017 at «Soningsforholdene
i Nederland er vurdert og at regjeringen mener det ikke er dårlige
soningsforhold».
Betyr dette at statsministeren ikke
har tillit til Sivilombudsmannens vurderinger og at hun ikke vil
ta konsekvensene av funnene i Sivilombudsmannens rapport?»
Statsråd Per-Willy Amundsen [12:49:56]: La meg innledningsvis
minne representanten om at en avtale om å leie fengselskapasitet
i Nederland ble vedtatt av Stortinget, etter forslag fra regjeringen.
En grunnleggende forutsetning for
at regjeringen fremmet forslag om å inngå en slik avtale, var at
den ikke var i strid med internasjonale menneskerettigheter, som
Norge er bundet av. Videre var det en forutsetning for avtalen at partene,
Norge og Nederland, anerkjente at de er bundet av internasjonale
standarder og normer for menneskerettigheter. Det fremkommer tydelig
i fortalen til avtalen. Både Norge og Nederland har ratifisert Den
europeiske menneskerettskonvensjon av 4. november 1950 og FNs torturkonvensjon
av 10. desember 1984. Partene er begge forpliktet til å etterleve
konvensjonenes bestemmelser, herunder forbud mot tortur og annen
grusom, umenneskelig eller nedverdigende behandling eller straff.
Jeg vil understreke begrunnelsen
for å inngå en slik avtale. Norge hadde i lang tid vært kritisert
av FNs torturkomité for brudd på fristene for overføring av innsatte
fra politiarrest til fengsel. I tillegg var Norge gjentatte ganger kritisert
for soningskøer. Hovedgrunnen var mangel på fengselsplasser.
Det er godt kjent for representanten
at det tar tid å bygge fengselsplasser. Regjeringen har derfor både
en langsiktig og en kortsiktig plan. Vi leier 242 fengselsplasser midlertidig
i Nederland for å kutte soningskøen og unngå oversittere i politiarrest.
Samtidig utvider vi fengselskapasiteten i Norge. Regjeringen har
oppnådd det den ville. Soningskøen er nærmest borte, og antallet
som sitter utover fristen i politiarrest, er så godt som fjernet.
Jeg tar besøksrapporten fra Sivilombudsmannens
forebyggingsenhet på alvor. Departementet gjennomgår rapporten og
funnene i den sammen med Kriminalomsorgsdirektoratet og det norske
fengselet i Nederland, Norgerhaven. Departementet vil komme tilbake
til oppfølgingen i sin tilbakemelding til Sivilombudsmannen innen
1. juni, som er fristen Sivilombudsmannen har satt.
Kari Henriksen (A) [12:52:44]: Jeg registrerer at statsministeren
velger å ikke selv svare på spørsmål der hun blir konfrontert med
egne sitater, selv om hun er i Stortinget.
Men stortingsrepresentanter fra
regjeringspartiene har uttalt seg svært avvisende om funnene i rapporten.
Anders Werp: «Sivilombudsmannen har vært mot denne avtalen siden
den ble inngått, så vi er kjent med dennes tidligere argumenter.»
Hårek Elvenes kalte Sivilombudsmannens rapport for en teoretisert
problemstilling, og Ulf Leirstein «stusser på disse vurderingene».
Sivilombudsmannen er et viktig,
uavhengig instrument som skal kontrollere forvaltningen. Det er
derfor viktig å få en avklaring av om regjeringa har tillit til
Sivilombudsmannen, etter at regjeringspartiene har kommet med kritiske
innvendinger til rapporten om Norgerhaven fengsel. Jeg vil derfor
spørre: Er dette utsagn som statsråden stiller seg bak?
Statsråd Per-Willy Amundsen [12:53:44]: Selvfølgelig har
regjeringen respekt for Sivilombudsmannen. Selvfølgelig er det slik
at vi lytter til Sivilombudsmannen, og vi kommer til å gjennomgå
Sivilombudsmannens rapport nøye, men – og det er viktig å understreke
– det er altså en grunn til at vi tok i bruk disse soningsplassene
i Nederland. Som jeg sa: Vi hadde en kortsiktig plan og en langsiktig
plan. Da denne regjeringen tiltrådte i 2013, hadde vi lange soningskøer,
nettopp fordi den forrige regjeringen ikke tok sitt ansvar på alvor
og fikk på plass de soningsplassene vi trengte, i Norge, for å løse
det som var et akutt problem. Det gjør denne regjeringen. Vi bygger
ut norske fengsler, vi har flere prosjekter på gang, det vil bli
skapt flere fengselsplasser i årene som kommer, og da har vi midlertidig
løst det ved å benytte soning i Nederland. Dette er altså en midlertidig
løsning inntil vi har løst den situasjonen den forrige regjeringen
plasserte oss i.
Kari Henriksen (A) [12:54:47]: Dette er en underlig dialog.
Her har vi altså en sak som dreier seg om tilliten til Sivilombudsmannen,
og nå har vi fått en nesten 2 minutter og 50 sekunders fremstilling
av avtalen i Nederland. Vi har fått en forklaring om at Nederland
var det eneste alternativet de kunne velge i, noe som faktisk ikke
er riktig; regjeringa hadde alternativer, som også er presentert
i Meld. St. 12 for 2014–2015, om å bygge i Norge. Og ut fra det
svaret som statsråden gir nå til slutt, kan en få inntrykk av at
brudd på menneskerettighetene faktisk kan forsvares bare begrunnelsen
er god nok. Det er ganske oppsiktsvekkende.
Statsråden kan selv avklare om jeg
har misforstått, men jeg vil likevel spørre ham om han ser at de
uttalelsene som regjeringspartiene har kommet med, kan bidra til
å undergrave tilliten til Sivilombudsmannen?
Statsråd Per-Willy Amundsen [12:55:48]: Jeg kan gjerne gjenta
meg selv om at vi tar rapporten fra Sivilombudsmannen på alvor,
men la meg også tillegge at Sivilombudsmannen har uttalt at man
ikke kan påvise at vi har brutt noen menneskerettigheter fra statens
side. Og det er en viktig premiss. Det er selvfølgelig ikke slik
at vi aksepterer brudd på menneskerettighetene for å få på plass soningsplassene
i Nederland.
Så tas det opp noen forhold, flere
funn, i denne rapporten. De vil vi gjennomgå med største alvor,
og vi vil selvfølgelig sette inn de tiltak som måtte være nødvendig
for å håndtere det, dersom vi ser at det er behov for det.
Men la meg understreke at de soningsplassene
vi har i Nederland, er basert på menneskerettighetene, og vi gjør ingen
overtredelser der. Samtidig løser vi en kortsiktig kapasitetsproblematikk
fordi den forrige regjeringen ikke bygde det antallet fengselsplasser
som vi trengte. Det løser denne regjeringen nå. Vi bygger nye fengsler.
Presidenten: Da
går vi tilbake til spørsmål 10.
Kjersti Toppe (Sp) [12:57:24]: Eg beklagar at eg ikkje var
i salen i stad. Eg prøvde å følgja med, men det glapp. Spørsmålet
mitt lyder:
«Helsedirektoratet har i fire månader nekta
for at ein feil registreringspraksis i DIPS har ført til at pasientar
blir kasta ut av dei offisielle ventelistene. Ifølgje tillitsvald lege
ved Oslo universitetssykehus kan det dreie seg om titusenvis av
pasientar som har mista sin behandlingsrett, jf. TV2 den 28. februar
2017.
Kan statsråden informere om omfanget
av denne skandalen, kor mange pasientar som har mista behandlingsretten,
og kva tiltak regjeringa no set i verk for å sikre pasientar rett
til behandling innan frist?»
Statsråd Bent Høie [12:58:10]: Jeg viser til oppdraget som
jeg har gitt Helsedirektoratet knyttet til registrering av ventetid.
Helsedirektoratet skal levere sin rapport i månedsskiftet april/mai.
Forholdene som representanten tar opp, vil bli belyst nærmere i
denne rapporten.
Helsedirektoratet opplyser at de
ikke har grunnlag for å tro av svakheter i DIPS har hatt avgjørende
betydning for den nasjonale ventetidsutviklingen. Direktoratet uttaler imidlertid
at det kan ha hatt betydning for de juridiske rettighetene til pasienter.
Men de har ikke grunn til å tro at dette har gått ut over pasientenes
behandling, og har heller ikke eksempler på at det skal ha skjedd.
Det vil si at pasientene ikke har ventet lenger på behandling som
følge av svakheter i DIPS.
Det er viktig for meg å understreke
at kravene til medisinsk forsvarlighet gjelder i hele pasientforløpet.
Sykehusene skal ha oversikt og gjennomføre gode pasientforløp etter
første kontakt. Fra 2017 innfører jeg en ny styringsindikator, «tentativ
tid til kontakt», som vil gi oss nyttig informasjon om sykehusenes
evne til å planlegge og gjennomføre gode pasientforløp. Den måler
antall pasientavtaler som er forsinket i forhold til det planlagte
tidspunktet, og inkluderer både nyhenviste pasienter og pasienter
som allerede er i et forløp.
At regjeringen har innført pakkeforløp
for kreft, viser at vi tar helheten i pasientforløpet på alvor.
34 000 pasienter har nå kommet inn i pakkeforløpene, slik at de
har fått definerte tider til utredning, diagnostisering og oppstart
av behandling.
Det er de regionale helseforetakene
som har ansvar for at registreringen i DIPS gjøres riktig. Svakheten
i DIPS har vært kjent. Det er mulig å korrigere denne manuelt, og det
er mitt inntrykk at det er informert om dette i registreringsveilederne
og ved opplæring i de fleste sykehusene. Helse- og omsorgsdepartementet
har også tatt opp dette temaet i oppfølgingsmøter med helseregionene
i februar. Her ble viktigheten av at registreringen gjøres riktig,
understreket. Jeg har nå også fått opplyst at DIPS vil endre det
aktuelle skjermbildet i DIPS Classic innen kort tid.
Ingjerd Schou overtok her
presidentplassen.
Kjersti Toppe (Sp) [13:00:24]: Det som forundrar meg, er
at det kunne ta så lang tid før det har vorte nokon endringar i
DIPS, og det har kome bekymringsmeldingar frå fagmiljøet, i juridiske
rapportar og frå leiinga òg i Oslo universitetssykehus om at dette
er eit system som gjer at pasientane ikkje får den juridiske retten
som dei skal ha. Helsedirektoratet har i fleire vendingar sagt at
det er ingen grunn til bekymring, og statsråden har lent seg til Helsedirektoratet.
Så spørsmålet mitt er om ein tar nokon lærdom av denne saka, og
korleis det kunne gå så lang tid før det vart slått fast at vi har
eit system som gjer at pasientane ikkje er sikra den juridiske retten
som dei skulle ha.
Statsråd Bent Høie [13:01:33]: Den lærdommen som er å ta
av dette, som av mye annet, er at ansvaret for at pasientene får
oppfylt sine rettigheter, ligger i sykehusene, hos legene og hos
sykehusledelsen, og det er et ansvar som en ikke kan unnlate å ta
bl.a. basert på IKT-systemer eller andre forhold. Så er det jo også
slik, som jeg sa i mitt svar, at det er ikke grunn til å tro at
dette har gått ut over pasientenes behandling, og det er heller
ikke eksempler på at det skal ha skjedd, dvs. pasientene har ikke
ventet lenger på behandling som følge av svakheter i DIPS. Det er
viktig at sykehusene har gode systemer for oppfølging av hele pasientforløpene,
og det vil også sykehusene nå bli målt på.
Så er jeg glad for at sykehusene
sammen med DIPS har blitt enige om å rette dette opp i den eksisterende
versjonen av DIPS, slik at det er ikke tvil om det.
Kjersti Toppe (Sp) [13:02:38]: Det er for meg litt forunderleg
at ein kan seia at det har ingen konsekvensar for pasientane eller
for behandlingsforløp når ein ser at pasientar ikkje har fått sin
juridiske rett. Korleis kan statsråden vera så sikker på at dette
ikkje har gått ut over pasientane, sånn som tillitsvald lege sa
på TV 2, at det omhandla titusenvis av pasientar, som ikkje har
fått sin behandlingsrett? Eg høyrer kva statsråden seier, men eg
vil gjerne få ein kommentar på om dette er ein konklusjon, eller
om det er noko han antar.
Så har eg lyst til å spørja statsråden
om kva han meiner om Helsedirektoratet si handtering av denne saka,
når dei i fleire omgangar har gått ut og avvist at dette er eit
problem, men til slutt innrømmer at dette systemet faktisk har fått
følgjer for pasientane sin juridiske rett til behandling.
Statsråd Bent Høie [13:03:37]: Helsedirektoratet har fulgt
denne saken tett hele veien. De har fått mange henvendelser fra
TV 2 med ulike spørsmålsstillinger, og jeg oppfatter at de har svart
på det. De har også gitt meg informasjon fortløpende basert på det
kunnskapsgrunnlaget som de til enhver tid har. Pasientenes rett
til behandling og utredning skal følges opp av sykehusene helt uavhengig
av hvilke systemer en har på IKT-siden. Det som er viktig, er at
det er ikke IKT-systemene som vurderer pasientene. Det er det leger
som gjør, og leger som vurderer at en pasient skal innkalles til
behandling, har ansvar for å sørge for at pasienten blir innkalt
til behandling, og at behandling starter. Vurderer legen at pasienten
har behov for utredning før behandling, er det det som skal gis.
Det ligger ikke en føring i lovverket om at pasienten har rett til
behandling. Pasienten har rett til utredning eller behandling –
oppstart knyttet til det.
Presidenten: Vi
går da til spørsmål 9.
Presidenten: Dette
spørsmålet, fra representanten Ruth Grung til helse- og omsorgsministeren,
vil bli besvart av justis- og beredskapsministeren som rette vedkommende.
Ruth Grung (A) [13:04:57]: «Sivilombudsmannens rapport fra
Norgerhaven fengsel viser at innsattes pasientrettigheter ikke er
ivaretatt, og at helsetilbudet ikke er tilfredsstillende. Han peker
på at innsatte med kroniske og ikke-akutte sykdommer ikke blir sikret
oppfølging av spesialisthelsetjenesten, og at de innsatte ikke har
reell tilgang til en effektiv klageordning for helsehjelp.
Hva vil statsråden gjøre for å følge
opp funnene slik at helsetilbudet og pasientrettighetene til de
innsatte blir ivaretatt?»
Statsråd Per-Willy Amundsen [13:05:31]: En grunnleggende
forutsetning da regjeringen la frem forslag om å inngå en avtale
om leie av fengselsplasser i Nederland, var at Kriminalomsorgen
skal sørge for at innsatte som gjennomfører straff i Nederland,
får tilbud om helsehjelp som er likeverdig med det tilbudet domfelte
vil ha krav på ved straffegjennomføring i Norge. Dette er lovfestet
i straffegjennomføringsloven § 1 a.
Helsedirektoratet var på befaring
i Norgerhaven fengsel under arbeidet med avtalen og konkluderte
med at helsetilbudet der er likeverdig med det helsetilbud som ytes
i norske fengsler, med unntak av spesialhelsetjenester. Innsatte
som har behov for helsehjelp, herunder spesialhelsetjenester som
ikke kan tilbys i Norgerhaven fengsel, skal ikke overføres til det
fengslet. Det foretas en grundig helsevurdering av hver enkelt innsatt
før en eventuell overføring. Innsatte som helsepersonell mener ikke
bør overføres av helsemessige årsaker, blir ikke overført til Norgerhaven
fengsel. Dette er omtalt i lovproposisjonen som regjeringen fremmet,
Prop. 92 LS for 2014–2015, side 35.
Innsatte som mener at helsehjelpen
som vedkommende har fått tilbud om, ikke er likeverdig med den helsehjelpen vedkommende
ville ha fått ved soning i Norge, kan klage på dette til Fylkesmannen
i Norge. Er innsatte misfornøyd med nederlandsk helsepersonells
utførelse av helsetjenesten, kan vedkommende klage til nederlandske
klagemyndigheter. Eventuelle skader ved helsetjenester som mottas
i Norgerhaven fengsel, omfattes av den norske pasientskadeloven.
Etter Sivilombudsmannens besøk er informasjonen om klagemulighetene
forbedret.
Ruth Grung (A) [13:07:38]: En rekke områder i rapporten som
Sivilombudsmannen legger vekt på, var egentlig spilt inn av Helsedirektoratet
i utarbeidingen av retningslinjene. Det viser seg at en del innsatte
frivillig har ønsket å sone i Nederland, men at de har hatt en helsesituasjon som
gjør at de trenger støtte fra spesialisthelsetjenesten. Her har
tydeligvis ikke systemet fungert. Det viser seg også at det kan
være en rollekonflikt knyttet til hvordan det er organisert i Nederland,
hvor det egentlig er fengselsstyret som styrer helsetjenesten. Pasientrettighetene
er forskjellige i Norge kontra i Nederland.
Hvordan sikrer man seg at alle de
fire, konkrete innspillene fra Sivilombudsmannen blir fulgt opp,
og hvordan vil Stortinget bli orientert om det?
Statsråd Per-Willy Amundsen [13:08:32]: Departementet kommer
til å gjennomgå rapporten fra Sivilombudsmannen nøye. Vi kommer
til å vurdere hvert enkelt punkt. Vi kommer til å iverksette nødvendige
tiltak der vi anser det som nødvendig ut fra situasjonen. Jeg kan
gjøre representanten trygg på at dette vil bli fulgt opp, og i den grad
ting ikke er håndtert ut fra forutsetningene, vil det selvfølgelig
bli ivaretatt. Det legger jeg til grunn i det videre arbeidet.
Regelen er at innsatte som har behandlingsbehov
som ikke dekkes i Norgerhaven fengsel, skal heller ikke overføres
dit.
Ruth Grung (A) [13:09:29]: Jeg takker for svaret og forventer
at vi blir orientert når ministeren må svare Sivilombudsmannen.
Betyr det at ministeren ikke har vært kjent med at det har vært
problemstillinger knyttet opp mot et likeverdig helsetilbud fram
til nå? Eller har man prøvd å håndtere situasjonen og forbedret
den før Sivilombudsmannen reiste ned? Spørsmålet er: Var det nødvendig
å ha Sivilombudsmannen der nede for at de fikk et likeverdig tilbud?
Eller ble det gjort noe i forkant?
Statsråd Per-Willy Amundsen [13:10:01]: Nå skal jeg ikke
foregripe de vurderingene som vi nå skal gjøre, i etterkant av å
ha mottatt rapporten fra Sivilombudsmannen. De punktene skal vi,
som jeg sa, gjennomgå nøye, og i den grad det er behov for det,
vil vi gjennomføre endringer. Det vil bli ivaretatt.
Så vil selvfølgelig også tilbakemeldinger
til Sivilombudsmannen bli offentlig kjent. Fristen er vel 1. juni.
Det vil vi selvfølgelig sørge for at man blir orientert om.
Presidenten: Vi
går til spørsmål 15.
Jan Bøhler (A) [13:10:56]: Jeg vil gjerne stille følgende
spørsmål til justis- og beredskapsministeren:
«I interpellasjonsdebatten 21. februar 2017
om kampen mot kriminelle gjenger i Oslo-området sa statsråden: «Det er
ikke sånn at man skal benytte A4-løsninger i alle sammenhenger,
og jeg tror de fleste ser at hovedstadsområdet har særlige utfordringer,
som skal ivaretas». Også Difi-rapporten om politireformen tar opp
det samme. Likevel legges Seksjon for organisert kriminalitet ved
Oslo politidistrikt som sådan ned om kort tid og fordeles inn i
en ny stor felles enhet.
Hvordan vil statsråden sørge for
at politiet har ressurser til langsiktig, konsentrert innsats mot
de kriminelle gjengene?»
Statsråd Per-Willy Amundsen [13:11:44]: Et slagkraftig politi
dreier seg dels om tilstrekkelige ressurser, dels om god organisering
og dels om tilgang til de riktige arbeidsmetodene. Regjeringen har
levert på alle disse tre områdene.
Regjeringen har siden regjeringsskiftet
i 2013 tilført politiet store ressurser. Politiets budsjett er økt
med om lag 2,5 mrd. kr. Det er da korrigert for merverdiavgift,
pensjon, pris- og lønnsvekst, så det er reelle økninger. I perioden
fra 31. desember 2013 og frem til 31. desember 2016 har det blitt
1 644 flere årsverk i politiet. Samtidig implementeres politireformen
som ble vedtatt av Stortinget sommeren 2015. Reformen er både en
strukturreform og en kvalitetsreform.
I spørsmålet er representanten opptatt
av strukturelle endringer i organisasjonen til Oslo politidistrikt
og hvordan dette kan ha følger for langsiktig konsentrert innsats mot
de kriminelle gjengene. Reformen har, som jeg også påpekte i interpellasjonsdebatten
21. februar i år, som et av sine formål å sette politiet bedre i
stand til å håndtere alvorlig kriminalitet, herunder innsatsen mot
kriminelle gjenger.
Jeg føler et behov for å minne om
intensjonen ved reformen. De strukturelle endringene skal bygge
opp under de kvalitative målene som reformen setter for politiets virksomhet.
Det er viktig å legge til rette for at politiet har de nødvendige
verktøy.
På regjeringens initiativ er det
vedtatt lovendringer som medfører at politiet nå har fått utvidet
adgang til å benytte skjulte tvangsmidler, som bl.a. dataavlesing
og utvidet adgang til bruk av kommunikasjonskontroll. Dette er viktige verktøy
også i bekjempelsen av kriminelle gjenger, og det er også noe man
vil få som eksempel dersom man spør politiet om det.
Som jeg uttalte under interpellasjonsdebatten 21. februar
i år, har Oslo politidistrikt opplyst at de vil fortsette sitt målrettede
arbeid også i 2017 for å bekjempe denne kriminaliteten og avverge
alvorlige hendelser, samt fortsette det gode, tverrfaglige forebyggende
samarbeidet med kommunen og bydelene.
Det er gitt føringer om prioriteringer
av den alvorlige kriminaliteten. Dette fremkommer både av budsjettproposisjonen,
av tildelingsbrevet til Politidirektoratet om mål og av prioriteringsskrivet
fra Riksadvokaten. Den typen kriminalitet det her er snakk om, faller
klart innenfor de føringene som er gitt om prioritering.
Jeg vil derfor igjen benytte anledningen
til å understreke at jeg har tillit til at politiet tar denne trusselen
på alvor, at situasjonen følges nøye, og at det iverksettes nødvendige
forebyggende og bekjempende tiltak.
Jan Bøhler (A) [13:14:53]: Jeg takker statsråden for svaret.
I interpellasjonsdebatten 21. februar sa statsråden at han delte
mitt engasjement når det gjelder at
«Oslo og Oslo-området har særskilte
utfordringer som vi bør være ekstra oppmerksom på, og som må ivaretas
på en god måte. Håndteringen av denne typen problemstillinger bør
i høyeste grad følges opp, og det vil også gjøres».
Hvis vi ser på erfaringene fra gjengprosjektet
fra 2006: Etter en debatt her i Stortinget tok daværende statsråd
initiativet til at de som satte inn den spesielle innsatsen i Oslo politidistrikt,
fikk 12 mill. kr i året til særskilte ressurser for å kunne gjennomføre
en så krevende jobb gjennom mange år. Vil statsråden bidra til at
man vil kunne gjøre en slik forsterket innsats som man nå er i ferd
med å iverksette overfor den nye, bekymringsfulle gjengutviklingen
i Oslo, og se på om det finnes muligheter for å kanalisere midler
slik at vi kan få satt trykk på det?
Statsråd Per-Willy Amundsen [13:15:57]: Jeg er veldig enig
i at det er viktig å sette inn nødvendige ressurser i Oslo-politiet,
nettopp for å stoppe den utviklingen vi har sett, og som vi har
alt annet enn lystige eksempler på, uten at vi skal overdrive dimensjonene
i dem. Det er viktig at Oslo-politiet styrkes. Derfor blir politiet
i Oslo styrket betydelig i år. Om lag 100 stillinger blir tilført
Oslo politidistrikt og nærmere 100 mill. kr i økninger. Det er snakk om
en sterk styrking av politiet i Oslo, og det legger også klare føringer
for at man skal skape en enda bedre kriminalitetsbekjempelse på
dette viktige området.
Jeg er tilbakeholden med å detaljstyre
politiet. Jeg tenker vi skal gi dem rammer til å gjøre sine politifaglige
vurderinger av hvordan de på best mulig måte kan bekjempe alvorlig
kriminalitet, og jeg oppfatter i høyeste grad at politiet i Oslo
tenker riktig på disse områdene.
Jan Bøhler (A) [13:17:03]: Jeg er enig med statsråden i det.
Oslo-politiet har jo nå varslet en omfattende innsats mot det de
karakteriserer som en bekymringsfull utvikling, der særlig et gjengmiljø
i Oslo sør nå har utviklet seg slik at Oslo-politiet kaller det
for den største kriminelle gjengutfordringen vi har her i Oslo –
jeg vil si også i landet. De har nå varslet en konsentrert innsats
gjennom flere år for å ta tak i det, og det er sikkert både statsråden,
Stortinget og jeg veldig glade for.
Spørsmålet mitt er om statsråden
kan se på og finne en måte å bidra til den innsatsen på utover de
vanlige budsjettmidlene som jo kommer hvert år, f.eks. gjennom Samordningsorganet
for kampen mot organisert kriminalitet, der man jo har en pott med
midler som man tildeler til særlige innsatser. Jeg er klar over
at det ikke er statsråden som bevilger det direkte, men det finnes
jo måter å kanalisere ressurser inn på, slik at man kan få styrket
innsatsen særlig i en periode.
Statsråd Per-Willy Amundsen [13:18:09]: Natt til søndag hadde
jeg gleden av – eller glede, jeg hadde i hvert fall mulighet til
– å være med politiet på patrulje gjennom flere timer. Det var svært
nyttig. Jeg opplever at politiet jobber godt, og at de i høyeste
grad ser problemstillingene og er i ferd med å håndtere det på en
god måte.
Jeg har tillit til politiet i Oslo.
Det er viktig at vi gir dem gode økonomiske rammer og de mannskapsressursene som
er nødvendig for å håndtere situasjonen på en god måte og forhindre
at den negative utviklingen vi har sett i enkelte bydeler i Oslo,
får lov å utvikle seg til det verre. Her er det en høy bevissthet
hos politiet, og jeg tenker at det er viktig at vi legger til rette
på ressurssiden, slik at de kan fortsette den gode innsatsen, men
samtidig at vi som politikere er tilbakeholdne med å forklare og
fortelle politiet hvordan man skal gjennomføre dette. Jeg har tillit
til at politiet gjør sine vurderinger på en god måte.
Lise Christoffersen (A) [13:19:29]: «Høyre- og Fremskrittsparti-regjeringen
må ta sin del av ansvaret for at det bygges for få boliger. Men
de må også sikre at boligbyggingen foregår i lovlige former, både
når det gjelder lønns- og ansettelsesforhold, helse, miljø og sikkerhet,
skattelovgivning mv. Byggebransjen er en særlig utsatt bransje for
useriøse aktører.
Mener statsråden politiet i dag
har tilstrekkelige virkemidler til rådighet for å etterforske og
få pådømt arbeidslivskriminalitet?»
Statsråd Per-Willy Amundsen [13:20:00]: Arbeidslivskriminalitet
er et prioritert kriminalitetsområde for regjeringen. Kriminalitetsbildet
er sammensatt og har innslag av multikriminalitet. Et godt organisert,
slagkraftig politi og påtalemyndighet med tilstrekkelig ressurser
og de riktige verktøyene er helt grunnleggende for å lykkes i kampen
mot alvorlig arbeidslivskriminalitet.
Jeg har fått opplyst fra Riksadvokaten
at de ikke har mottatt henvendelser fra statsadvokatene eller politiet
som tyder på manglende staffeprosessuelle metoder i bekjempelsen
av alvorlig arbeidsmiljøkriminalitet. De opplyser videre at de mest
samfunnsskadelige formene for denne typen kriminalitet som regel
vil rammes av så strenge straffebestemmelser at det vil være adgang
til de mest inngripende straffeprosessuelle metodene.
Regjeringen har i perioden siden
2013 foretatt tidenes politisatsing med en total økning i politiets
budsjetter på 2,5 mrd. kr., og i perioden 31. desember 2013 til 31. desember
i fjor har det tiltrådt 1 644 flere årsverk.
Politireformen skal gjennom større
fagmiljø sette politiet bedre i stand til å bekjempe alvorlig kriminalitet,
herunder økonomisk kriminalitet og arbeidslivskriminalitet. Kvaliteten
på etterforskningen skal heves gjennom det pågående etterforskningsløftet.
Samtlige politidistrikt er nå i ferd med å etablere sin nye organisasjon.
Regjeringens strategi mot arbeidslivskriminalitet, som er revidert
i februar i år, inneholder også flere tiltak som vil styrke politiets
evne til kriminalitetsbekjempelse. Samtlige politidistrikt skal
i løpet av 2017 ha næringslivskontakter på plass. Det skal bedre
politiets kontakt og samhandling med næringslivet i forebygging
av kriminalitet både i og mot næringslivet.
Videre skal politiets behandling
av alvorlig konkurskriminalitet bedres ved at vi fra 2017 etablerer
bokoordinatorer i alle politidistrikt.
Strategien legger også til rette
for økt tverrfaglig samarbeid. Blant annet ble det i 2016 etablert
et nasjonalt tverrfaglig analyse- og etterretningssenter, der politiet
deltar sammen med andre kontrolletater. I 2017 vil det også være
til sammen sju samlokaliserte enheter mot arbeidslivskriminalitet,
A-krimsentrene.
Bekjempelse av alvorlig arbeidslivskriminalitet
er prioritert av regjeringen. Min redegjørelse beskriver mye av det
arbeidet som er iverksatt. Jeg har tillit til at dette vil gi resultat.
Lise Christoffersen (A) [13:23:09]: Jeg takker for svaret.
I forrige uke behandlet vi Riksrevisjonens
sterke kritikk av regjeringas innsats. Politiet bruker for lang
tid på etterforskning, arbeidslivskriminalitet får få eller ingen
konsekvenser, den tragiske ulykken i Bærum i 2013 der en ung litauer
ble skadet for livet, og der statsadvokaten måtte beordre etterforskning,
er ennå ikke ferdig, og Kripos viste i 2014 at politiet manglet
både kompetanse og utstyr, slik at det var vanskelig å føre bevis
og altfor liten oppdagelsesrisiko. Nå hører jeg av svaret fra statsråden
at han beskriver en helt annen virkelighet, at mye har skjedd, og
at mye skal skje i 2017. Kan statsråden bekrefte at om Kripos får det
samme spørsmålet i dag eller på slutten av året, vil de svare at
politiet har kontroll med situasjonen?
Statsråd Per-Willy Amundsen [13:24:03]: Jeg oppfatter at
den innsatsen regjeringen har gjort mot kriminalitet på dette området,
vil bære frukter – og til dels også har gjort det. Det er en betydelig
innsats som er lagt ned. Så er det selvfølgelig utfordringer, men
jeg tror at den styrkingen vi har gjort og er i gang med å gjøre
i politiet, og de kvalitetsresultatene vi vil få gjennom politireformen,
vil kunne legge til rette for enda bedre resultater.
Så kan selvfølgelig ikke jeg fortelle
hva Kripos måtte svare dersom en spør dem, men jeg tenker at vi
har i hvert fall fra regjeringens side lagt til grunn de nødvendige
tiltak – og vi er selvfølgelig åpne for enda flere – for å bekjempe denne
typen kriminalitet, som er urovekkende, og som vi som samfunn må
bekjempe.
Lise Christoffersen (A) [13:25:02]: Takk for svaret. Det er
interessant å høre at statsråden sier at han er åpen for enda flere
tiltak, for etterforskning og dom krever jo at kriminaliteten avdekkes.
Senteret mot arbeidslivskriminalitet
i Oslo sa til Dagbladet 14. mars at det er et stort problem at når
de avdekker et kriminelt nettverk ett sted, dukker de samme bare
opp igjen i nye bransjer med mindre kontroll. På FriFagbevegelse.no
i dag sier sentrene at norske advokater og regnskapsførere bistår
med å skjule spor og trenere saker, og det vanskeliggjør selvfølgelig
politiets arbeid.
Jeg vet at Fremskrittspartiet ikke
er så veldig glad i LO, men fagbevegelsen har tross alt 60 000 skolerte
tillitsvalgte i alle bransjer over hele landet. Kunne statsråden
– i det godes tjeneste – likevel tenke seg å anbefale politiet å
gå i et tettere samarbeid med lokale tillitsvalgte for å gjøre jakten
på arbeidslivskriminelle bander enda mer effektiv?
Statsråd Per-Willy Amundsen [13:26:04]: Jeg tror representanten
er litt feilinformert dersom hun legger til grunn at Fremskrittspartiet
misliker LO. Det tror jeg nok ikke er en korrekt beskrivelse av
situasjonen. Men det hun tar opp, er for så vidt et interessant
innspill, uten at jeg her og nå kan konkludere. Jeg ser også verdien
av at tillitsvalgte kan tilføre viktig og god informasjon i arbeidet med
å avdekke alvorlig arbeidslivskriminalitet. Jeg ser absolutt det
poenget, men jeg kan ikke her og nå, over bordet, si at det er aktuelt
å iverksette, men jeg tar det med meg og ser det som et innspill
som bør vurderes. For som jeg sier: Her er man åpen for alle gode
innspill som kan sette oss enda bedre i stand til å bekjempe alvorlig
arbeidslivskriminalitet.
«Sivilombudsmannen har
gjort alvorlige funn knyttet til avtalen med Nederland om leie av
soningsplasser. Blant annet påpeker han at norske myndigheter er
avskåret fra å ivareta ansvaret for å beskytte innsatte, noe som
utgjør en risiko for tortur og umenneskelig behandling.
Mener statsråden dette er alvorlig,
og hvordan vil statsråden sørge for at norske myndigheter igjen
vil kunne ivareta ansvaret for å beskytte innsatte mot tortur og umenneskelig
behandling?»
Presidenten: Dette
spørsmålet, fra representanten Jorodd Asphjell til justis- og beredskapsministeren,
bortfaller, da spørreren ikke er til stede.
Anna Ljunggren (A) [13:27:20]: «Sivilombudsmannen har gjort
alvorlige funn ved sitt besøk i Norgerhaven fengsel. Heriblant at
innsatte blir rutinemessig påsatt tvangsmiddelet BodyCuff under
flytransport, uten individuell vurdering og skriftlig vedtak. Sivilombudsmannen sier
i sin rapport at denne praksisen ikke er akseptabel.
Mener statsråden praksisen er akseptabel,
og vil han endre praksisen i tråd med Sivilombudsmannens anbefalinger?»
Statsråd Per-Willy Amundsen [13:27:48]: Bruk av tvangsmidler,
herunder «body cuff», skal skje etter straffegjennomføringsloven
§ 38. Kriminalomsorgen skal bare bruke tvangsmidler dersom forholdene
gjør det strengt nødvendig og mindre inngripende tiltak forgjeves
har vært forsøkt eller åpenbart vil være utilstrekkelige. Det innebærer
at det skal foretas en konkret og individuell vurdering av hvorvidt
tvangsmidler skal benyttes i hvert enkelt tilfelle. Tvangsmidler
kan benyttes bl.a. når det er nødvendig for å avverge alvorlig angrep
eller skade på person eller for å hindre rømming under transport
av innsatte.
Tvangsmidler skal brukes med varsomhet,
slik at ingen blir påført unødig skade eller lidelse. Justis- og
beredskapsdepartementet vil be Kriminalomsorgsdirektoratet gjennomgå
kriminalomsorgens regler og praksis ved bruk av tvangsmidler ved
transport.
Anna Ljunggren (A) [13:29:03]: Sivilombudsmannen skriver
også i sin rapport om transport fra flyet til fengslet:
«En bekymring er likevel at cellebussen
manglet sikkerhetsbelter. Da dette ble tatt opp med ledelsen ved
Norgerhaven fengsel i etterkant, ble det forklart at nederlandsk
lovgivning ikke stiller krav om sikkerhetsbelter ved busstransport,
heller ikke ved transport av innsatte.»
Dette handler om mer enn setebelter
i buss, selvfølgelig. Det er et eksempel på at man får en konflikt
mellom norsk lov og nederlandsk lov, hvor nederlandsk lov er den som
kommer til anvendelse. Mener statsråden at det er uproblematisk
at norske innsatte ikke er underlagt norsk lov etter ankomst til
Nederland?
Statsråd Per-Willy Amundsen [13:29:50]: Jeg tenker at vi
har lagt til grunn at menneskerettighetene ligger som fundament
når vi kjøper fengselsplasser i Nederland. Jeg tror kanskje ikke
eksemplet med manglende setebelter på buss ved transport nødvendigvis
oppfattes som det mest alvorlige overtrampet. Det er i hvert fall
vanskelig å tolke det som i strid med menneskerettighetene all den
tid det ikke er helt uvanlig i Norge å bruke buss uten setebelter. Men
det betyr ikke at jeg på noen som helst slags måte undervurderer
viktige forhold som blir tatt opp av Sivilombudsmannen. Det skal
vi selvfølgelig se nærmere på. Men jeg ber om at man har en viss
forsiktighet med å fremstille Sivilombudsmannens kritikk av soningsforholdene
i Nederland som noe i retning av brudd på menneskerettighetene eller
noe slikt.
Anna Ljunggren (A) [13:30:54]: Jeg har ikke nevnt menneskerettigheter
i dette spørsmålet, det er det statsråden selv som har gjort i sine
svar. Jeg har snakket om norsk lov og anvendelse av norsk lov i
Nederland for norske innsatte.
Et annet eksempel som jeg gjerne
vil ha kommentarer på, er hva som skjer dersom en innsatt bryter
norsk lov i fengslet, men som ikke er brudd på nederlandsk lov.
Det kan f.eks. gjelde en del narkotikaforbrytelser. Vil vedkommende
da slippe unna fordi statsråden og regjeringen har sendt ham til
Nederland?
Marianne Vollan, som er direktør
i Kriminalomsorgsdirektoratet, sa i juli 2015:
«Straffegjennomføringen i Nederland
skjer etter norsk lov, og de innsatte har dermed de samme rettigheter
og plikter som innsatte i norske fengsler.»
Gjelder det også hvis det skjer
handlinger i fengsel som er straffbare ifølge norsk lov, men ikke
nederlandsk lov?
Statsråd Per-Willy Amundsen [13:31:46]: Soningsforholdene
i Nederland er av den karakter at man ivaretar rettighetene til
innsatte, på lik linje med soningsforholdene i norske fengsler.
Så kan det være at man har avdekket enkelte forhold som bør danne
grunnlag for omgjørelse eller endring.
Men det er viktig for meg å understreke
følgende: Vi tok i bruk soningsplassene i Nederland fordi vi arvet
et problem etter forrige regjering. De overlot oss lange soningskøer,
som denne regjeringen måtte rydde opp i. Dermed tok vi i bruk midlertidige
fengselsplasser i Nederland mens vi nå bygger ut nye fengselsplasser
i Norge. Dette er en midlertidig løsning. Alternativet er lange soningskøer.
Alternativet er at folk måtte sitte i arrest lenger enn det som
var tilrådelig nettopp ut fra menneskerettighetene. Så her tenker
jeg at vi håndterer vårt ansvar på en god måte, noe den forrige
regjeringen overhodet ikke gjorde.
Presidenten: Da
er den ordinære spørretimen over.
Referat
Presidenten: Det
foreligger ikke referat.
Dermed er dagens kart ferdigbehandlet.
Forlanger noen ordet før møtet heves?
– Møtet er hevet.

Møtet hevet kl. 13.33.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no