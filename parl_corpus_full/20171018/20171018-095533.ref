
﻿
Dato: 18.10.2017
President: Olemic Thommessen
Innhold

President: Olemic Thommessen
Presidenten: Representanten
Karin Andersen vil fremsette et representantforslag.
Karin Andersen (SV) [10:00:20]: På vegne av representanten
Torhild Bransdal og meg sjøl vil jeg sette fram forslag om alternative
reaksjonsformer enn utvisning og innreiseforbud ved brudd på utlendingsloven.
Presidenten: Forslaget
vil bli behandlet på reglementsmessig måte.
Muntlig
spørretime
Presidenten: Stortinget
mottok mandag meddelelse fra Statsministerens kontor om at statsminister
Erna Solberg vil møte til muntlig spørretime.
Statsministeren
er til stede, og vi er klar til å starte den muntlige spørretimen.
Første spørsmål
er fra representanten Jonas Gahr Støre.
Jonas Gahr Støre (A) [10:01:04]: Statsbudsjettet som vi så
forrige uke, inneholder en rekke smålige kutt, kan vi nå lese. De
rammer de svake hardt, men det har svært lite å si for budsjettets
balanse. Det kuttes i bevilgningene til organisasjoner som Dyrevernalliansen, Geitmyra
matkultursenter og Matsentralen i Oslo. Jeg har besøkt Matsentralen,
og det er et sted som får til mye for veldig lite. Det er en type
initiativ som støttes av offentlige midler noe og utløser mye privat.
De reduserer matsvinn, de sørger for at folk som ikke er i arbeidsmarkedet,
får jobb, og de sørger også for at det kommer mat til folk som trenger
det.
Jeg har vært vitne
til et underlig skue den siste uken. Stortingsrepresentanter for
Høyre og Fremskrittspartiet og til og med regjeringsmedlemmer som
har laget budsjettet, er nå ute og avlyser kutt i støtten til de
organisasjonene som de til sin overraskelse ser har fått kutt, og som
de liker. Retretten, Wayback og Matvett skal nå likevel få støtte.
Vi får høre at dette er et arbeidsuhell. Jeg er glad for at disse
organisasjonene nå kan fortsette å gjøre sitt arbeid, som gjør samfunnet
vårt varmere og mer miljøvennlig for en veldig billig penge, hjelper
folk med rusproblemer tilbake til arbeid, tidligere straffedømte osv.
Men listen er lengre,
for det er et mønster at det kuttes til organisasjoner som nettopp
stiller opp for de svakeste, som Gatejuristen, Juridisk rådgivning
for kvinner, JURK, Jussbuss, Kirkens Bymisjon, krisesentrene, Norsk Organisasjon
for Asylsøkere og Fri rettshjelp i Oslo. Men nå har altså regjeringsmedlemmer
og stortingsrepresentanter fra regjeringspartiene satt oss på sporet:
Her handler det om arbeidsuhell. Da er mitt spørsmål: Kan statsministeren
avklare om kutt i støtten til de organisasjonene jeg her nevnte,
også handler om arbeidsuhell?
Statsminister Erna Solberg [10:03:07]: La meg starte med
å si at jeg tror vi må ha lagt frem et veldig godt statsbudsjett
tilpasset den økonomiske situasjonen. Når det er denne diskusjonen
representanten for det fremste opposisjonspartiet tar som sitt første
spørsmål i forbindelse med statsbudsjettet, er jeg fornøyd, for
da har vi faktisk lagt frem et statsbudsjett som svært mange synes
må være tilpasset de store utfordringene.
I dette statsbudsjettet
ligger det over 11 mrd. kr til frivillige organisasjoner av ulike
typer. Det er en økning i forhold til fjorårets budsjett på ca.
120 mill. kr. Men så er det reduksjoner på enkelte områder. Det
er ulike begrunnelser for de ulike reduksjonene. Noen områder er begrunnet
i at man har styrket andre. For eksempel når det gjelder Juridisk
rådgivning, er en viktig begrunnelse at vi bruker nesten 47 mill. kr
mer på vergemålsordningen, som er juridisk hjelp til de aller svakeste.
Det betyr at det kanskje er behov for litt mindre på andre områder.
Og det må finnes rom for at vi satser på ett område. De store utfordringene
fremover dreier seg om at vi må finne rom for satsing gjennom omfordeling,
ikke bare gjennom ekstra midler hele tiden.
På landbruksministerens
område er det en rekke organisasjoner som har fått støtte uten at
det er objektive kriterier bak støtten. Derfor har vi i budsjettet
fjernet støtten på det området. Jeg tror det er viktig at vi tenker gjennom
at det skal være objektive kriterier for hvilken støtte man får
under de ulike departementene, og at det er et behov for å se gjennom
den typen støtteordninger fremover.
Når det gjelder
om vi vet hva som ligger i budsjettet: Ja, hele regjeringen står
bak det budsjettet som er lagt frem. Når det gjelder Matvett, er
det sånn at de får støtte fra to departementer. Blant annet får
de en større støtte fra Klima- og miljødepartementet enn det de
har fått fra Landbruks- og matdepartementet, og Klima- og miljødepartementet
kommer til å fortsette sin støtte.
Jonas Gahr Støre (A) [10:05:09]: Jeg kan love statsministeren
en heftig debatt om statsbudsjettet når vi kommer til finansdebatten
og det som handler om statsbudsjettet. Men vi kan altså slå fast
at regjeringen ønsker å kutte i bevilgningene til Gatejuristen,
Jussbuss og flere til, det er altså ikke et arbeidsuhell, og spørsmålet
er da hvorfor. Dette handler om prinsipper. Det er små beløp, men
store politiske budskap. I forrige uke sto statsministeren og jeg
her, og da snakket hun om at det var riktig å kutte i støtten til
Islamsk Råd Norge, men å opprettholde støtten til Human Rights Service fordi
det bidrar til meningsmangfold. Dette er prinsipielt. Erna Solberg
mente vi måtte tåle å gi støtte til organisasjoner vi ikke er enige
med. Med andre ord: Human Rights Service skal få støtte til å bidra
til meningsmangfold – med argumenter hun mente var horrible da de
drev fotoforfølgelse av folk på gaten – men Gatejuristen, Juridisk
rådgivning for kvinner og Jussbuss skal ikke få det.
Gjelder prinsippet
om å bruke offentlige penger til å bevare meningsmangfold kun når
organisasjoner – som Human Rights Service – støtter opp under regjeringspartienes
politiske agenda, og ikke når de er kritiske til den?
Statsminister Erna Solberg [10:06:16]: Det er ikke mulig
å gå gjennom statsbudsjettet og si at vi har tatt vekk støtte til
organisasjoner som er kritiske til regjeringen. Da hadde vi hatt
et stort innsparingspotensial, for veldig mange av de organisasjonene
som får støtte, og også noen av dem som får mer, er sterkt kritiske
til regjeringens politikk på ulike områder. Det er sånn med frivillige
organisasjoner: De jobber for sin agenda, sine spørsmål, sine saker.
Human Rights Service
hadde vi en diskusjon om i forrige runde. Dette er den eneste organisasjonen
som har et annet standpunkt til innvandring enn de andre på den
listen. Så kan man diskutere om det er gode nok kriterier, men i
fjor ble det et nytt kriteriesystem for hvilken støtte som skal
gis. Da var Stortinget enig om at man skal gi støtte til flere stemmer,
også stemmer som har andre synspunkter på innvandring enn dem som
er positive og jobber for rettighetene til innvandrere, innenfor
samme posisjon. Human Rights Service har fått støtte over statsbudsjettet
siden 2005, og støttebeløpet nå er på samme nivå som det var i 2010.
Presidenten: Det
blir oppfølgingsspørsmål – først Lene Vågslid.
Lene Vågslid (A) [10:07:27]: Den som har rett, skal få rett
– ikkje den sterkaste, ikkje den med mest ressursar. Likevel er
det slik at tilgangen til å få juridisk hjelp når ein treng det,
er veldig ulik. Det avheng av om ein har mykje eller lite pengar,
og avstanden mellom det å ha rett og å få rett er for stor. Me meiner
at me må redusere den avstanden og ikkje auke han, og i den samanhengen
spelar rettshjelpstiltaket ei viktig rolle. Det bidreg til rettferd,
til at fleire som har rett, faktisk kan få rett. Derfor meiner eg
at dei organisasjonane som Jonas Gahr Støre nemner, behøver føreseielege
og skikkelege rammevilkår.
Når regjeringa
no vel å kutte i rettshjelpstiltaket – sjølv om statsministeren
verka veldig nøgd med det – er mitt spørsmål til statsministeren:
Kva vil statsministeren seie til dei folka som i dag får heilt nødvendig hjelp
av organisasjonar som Jussbuss, som Gatejuristen, som JURK, som
ikkje har noko anna alternativ? Kva vil statsministeren seie til
dei folka?
Statsminister Erna Solberg [10:08:31]: Vi er opptatt av at
det skal være et godt rettsvern for de svakeste. En av grunnene
til at vi gjør omprioriteringer, er at vi gjennomfører en betydelig
styrking av vergemålsordningen, som har kostet betydelig mer penger.
Det betyr at det ligger mer penger til vergemål i dette budsjettet
– fordi vi har høyere kostnader – til de aller svakeste, til enslige
asylsøkere som kommer hit, og som trenger verge, og til andre som
trenger verge og hjelp i situasjoner.
Selv om man har
en nedgang på årets statsbudsjett til spesielle rettshjelpstiltak
– vi foreslår bevilget 35 mill. kr – så er det fortsatt 4 mill.
kr høyere enn det det var i budsjettet for 2013. Så hvis dét er
en skandale og forferdelig dårlig, må man altså spørre: Hva var
den rød-grønne regjeringens karakteristikk av eget budsjett i 2013, som
var 4 mill. kr lavere enn det vi har til rettshjelpstiltak nettopp
innenfor dette budsjettet?
Presidenten: Trygve
Slagsvold Vedum – til oppfølgingsspørsmål.
Trygve Slagsvold Vedum (Sp) [10:09:34]: Statsminister Erna
Solberg snakket om at det skulle være objektive kriterier for hvilke
organisasjoner som skulle få støtte. Derfor har alle organisasjonene
som har med bygdeinteresser å gjøre, fått kuttet absolutt alt. Det
er ikke kuttet 10 pst., 20 pst., 30 pst. eller 50 pst. – 100 pst. er
blitt kuttet til alle organisasjonene som jobber med bygdeinteresser.
Er det et objektivt kriterium for at støtten til alle de organisasjonene
skal kuttes?
En av de mest krevende
debattene det siste året var om rovdyrpolitikk. Det er interessant
at den organisasjonen som var kritisk til regjeringens rovdyrpolitikk, har
fått 100 pst. kutt i sitt budsjett – absolutt alt – og får nå null
kroner, mens den organisasjonen som støttet regjeringens rovdyrpolitikk,
får over 3 mill. kr. Hva er de objektive kriteriene for det?
Statsminister Erna Solberg [10:10:27]: Fra Landbruks- og
matdepartementets budsjett er det en del frivillige organisasjoner
som har fått støtte, der hele støtteordningen er fjernet. En av
de organisasjonene som har fått mest støtte, er 4H, en barne- og
ungdomsorganisasjon som også får støtte fra andre ordninger, bl.a. den
samme støtten som alle andre barne- og ungdomsorganisasjoner får.
I tillegg har de fått en særskilt høy støtte av historiske grunner
fordi 4H har vært tettere knyttet til landbrukspolitikken og landbruksutviklingen
fremover. Noe annet man kunne få lov å sette spørsmålstegn ved,
er om det er riktig å fortsette med den typen ordninger.
Totalt sett er
det interessant å høre at man er opptatt av disse kuttene i et så
stort budsjett – med 11 mrd. kr til frivillig sektor og med 120
mill. kr i økning på ulike poster. Vi har f.eks. fordelt mer penger
til tiltak mot barnefattigdom, til tiltak frivillige gjør for de
mest sårbare gruppene. Vi har prioritert noen av de områdene der
vi oppfatter at det er svært viktig å få bedre tiltak.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:11:39]: Det er ingen grunn til å
glede seg for tidlig – statsministeren skal få spørsmål om alle
de andre kuttene hun står bak, også.
Regjeringen har
varslet tøffere tider. Det store spørsmålet er: tøffere tider for
hvem? Kutt i rettshjelp og kutt til frivillige organisasjoner er
bare noen av en lang rekke kutt som er foreslått i dette budsjettet
og tidligere. Det er kutt i dagpenger til arbeidsløse. Vi vet at
mange som har medisiner på hvit resept, nå frykter store økte utgifter.
Vi har sett foreldreopprøret mot kutt i pleiepenger. Vi har tidligere
fått økt egenandeler til kreftsyke og brannskadde. Uføre forsørgere
har mistet penger. Aleneforsørgere har mistet penger. Folk som har
mistet jobben, har fått skatt på sluttvederlaget.
Men det er alltid
noen som får mer av denne regjeringen. Denne gangen er det f.eks.
de som har aksjeformue.
Mitt spørsmål til
statsministeren er: Når hun sier at alle i Norge som kan jobbe,
nå må jobbe, hvorfor tror statsministeren at folk som har mye, yter
mer hvis de får mer, og at folk som har lite, yter mer hvis de får
mindre?
Statsminister Erna Solberg [10:12:48]: Den kommentaren som
representanten refererer til, dreier seg om endringene i opptjeningsretten
til dagpenger. Endringen er at man må ha tjent 1,5 G det siste året
for å få opptjeningsrett. Vi mener det er riktig at selv om man velger
å gjøre andre ting, f.eks. ta et friår, gå ned i deltidsjobb eller
gå vekk fra arbeidslivet av ulike grunner, er det lurt å ha en tilknytning
til arbeidslivet. 1,5 G som minimumstilknytning for å få dagpenger
fremover tror vi er sunt for alle. Det er jo ikke slik at de som
blir arbeidsledige rett fra en jobb, får mindre dagpenger. Vi utvider
også opptjeningsgrunnlaget fra 1,5 G. Pleiepenger, sykepenger og
studiestøtte vil nå også regnes med i den ordningen. Så det vil
være de som av andre grunner velger å ikke jobbe et år før de blir
arbeidsledige, som bør opptjene 1,5 G og ha en tilknytning til arbeidslivet. Det
mener jeg er en viktig form for motivasjon for alle for å ha en
nær tilknytning til arbeidslivet fremover.
Presidenten: Trine
Skei Grande – til oppfølgingsspørsmål.
Trine Skei Grande (V) [10:14:12]: Det er litt forvirrende
hva som er hovedtemaet i dette spørsmålet, og det er også litt forvirrende
ut fra hva Arbeiderpartiet sa hovedtemaet i spørsmålet skulle være.
Men jeg skal prøve å holde meg til det spørsmålet opprinnelig ble stilt
om – i redsel for å bli klubbet av presidenten.
Det som forundrer
meg litt i det statsministeren svarer, er at man kutter til frivillige
organisasjoner fordi man har vært så god på statlige ordninger.
Det kan ikke jeg forstå er tradisjonell, god Høyre-politikk – at
man ønsker å la de statlige ordningene vokse, og så kutter i de frivilliges
innsats for å gjøre den jobben som man har bedt statlige ordninger
om å overta.
Mitt spørsmål til
statsministeren er: Er det et ønske at man skal ha mindre grad av
frivillighet, eller er det et ønske om å bygge opp de statlige ordningene,
slik at de blir større og frivilligheten blir mindre? Er det det
ideologiske grepet som er tatt i dette budsjettet?
Statsminister Erna Solberg [10:15:15]: Det ideologiske grepet
kan man se gjennom 11 mrd. kr til frivillige organisasjoner og 120 mill. kr
i økning. Det er nye prosjekter og andre områder som må måles opp
mot de endringene. Men så er det på noen områder sånn at hvis man
lager bedre rettighetsbaserte ordninger – slik som vergemålsordningen
er, hvor mindreårige og de som trenger verge i Norge, har fått en
bedre ordning, og hvor vi bruker mer penger på det – er det en forutsetning
at det sannsynligvis også vil bety mindre etterspørsel etter annen
type juridisk rettshjelp, som ofte før har fylt de behovene for
hjelpetiltak. Derfor har vi ment – selvfølgelig også ut fra en overordnet
tanke om at vi i et budsjett ikke bare må legge mer på hver gang,
men også finne nye ordninger som blir bedre – at vi også må justere
og se hvor vi kan redusere utgiftene. Det er ikke en ideologisk
holdning. Men på noen områder, når man gjør ordningene mer rettighetsbaserte
og statlige, gir det også grunnlag for at den aktiviteten fra frivillige kan
være mindre.
Presidenten: Kjell
Ingolf Ropstad – til oppfølgingsspørsmål.
Kjell Ingolf Ropstad (KrF) [10:16:24]: Når jeg hører noen
av innleggene tidligere her, tenker jeg tilbake til den rød-grønne
perioden, da vi utviklet setningen: Frivilligheten lever av lyst,
men dør under tvang. Noe av det viktigste vi har vært ideologisk
enige om, har nettopp vært at frivilligheten trenger mest mulig
frihet for å blomstre og for å kunne gjøre de viktige oppgavene som
frivilligheten gjør. Jeg har ingen tro på at statsministeren ønsker
å kutte i eller ta vekk frivilligheten – jeg vet hvor opptatt hun
er av den. Men når vi går gjennom budsjettet, ser vi ganske systematisk
at det rundt omkring er kutt på viktige poster til frivillige organisasjoner,
enten det er organisasjonene som jobber med barn og ungdom og gjør
et fantastisk arbeid, eller det er de som gjør et viktig arbeid
for dem som trenger det mest. Landbruks- og matdepartementet er
blitt nevnt. Der er begrunnelsen at drift av frivillige organisasjoner
bør skje selvstendig og ikke være avhengig av støtte fra staten.
Er det en begrunnelse som regjeringa samlet står bak, eller er det
bare en som kommer fra Landbruks- og matdepartementet?
Statsminister Erna Solberg [10:17:25]: Det som er utfordringen
på Landbruks- og matdepartementets budsjett, er at noen av organisasjonene
som har fått penger der av historiske årsaker, også får penger fra
andre steder og står i en litt annen situasjon enn andre organisasjoner,
f.eks. barne- og ungdomsorganisasjoner som får mye mindre penger
fordi de ikke har hatt en særlig tilknytning til den sektoren på
samme måte, til tross for at de kanskje gjør et vel så viktig frivillig
arbeid. Det er noen urimeligheter når det gjelder hvordan vi tildeler
bevilgninger til frivillige organisasjoner, som jeg mener vi bør
se på fremover. Vi er opptatt av at vi skal ha en voksende og økt
frivillighet i Norge, men det er ikke sikkert at det å beholde akkurat
de ordningene som har vært tidligere, er riktig. Men jeg er uenig
i en setning fra representanten hvis det prinsipielt menes at vi
skal si at frivillighet ikke skal ha offentlig støtte. Det tror
jeg heller ikke er ment fra Landbruks- og matdepartementets side.
Masse frivillighet kommer til å trenge et system som det norske,
også basisstøtte, men da bør vi ha objektive kriterier, og det er
ikke bakgrunnen for de støtteordningene på Landbruks- og matdepartementets
område. Det har vært historiske årsaker og ikke objektive kriterier
for hvem som har fått penger eller ikke.
Presidenten: Vi
går til neste hovedspørsmål.
Presidenten vil
oppfordre dem som skal ha tilleggsspørsmål, til å gå fremover i
salen. Jeg roper opp neste, og så går man frem. Da får vi større
fremdrift i spørretimen og kanskje plass til flere spørsmål.
Marit Arnstad
– til hovedspørsmål.
Marit Arnstad (Sp) [10:18:50]: Vi skal fortsette på samme
tematikken. Jeg må si jeg er litt overrasket over at statsministeren
bagatelliserer dette temaet. Ja, det er nok småpenger på det store
statsbudsjettet, men det har svært store konsekvenser for de organisasjonene som
nå blir rammet av kutt. Frivillig sektor kan ikke avløses av statlige
tiltak. Frivillig sektor spiller en uvurderlig rolle, staten kan
ikke løse alt. Gjennom frivillig sektor får vi tifold ut av de ressursene
som settes inn – samhold, og folk jobber gratis for samfunnet, for
samfunnsengasjementet.
På bloggen sin
i fjor sommer skrev statsministeren om frivillighet:
«Frivilligheten er en viktig kraft
i Norge. Å gjøre en innsats for andre gir også noe tilbake. Samtidig løfter
det samfunnet vårt.»
Jeg kunne ikke
vært mer enig. Men desto mer uforståelig er det at en reduserer
støtten til så mange organisasjoner. Det gjelder Skogselskapet,
Dyrebeskyttelsen, Folkeaksjonen ny rovdyrpolitikk, Hageselskapet,
Matsentralen i Oslo, Natur og Ungdom, NOAH, Birøkterlaget, Norges
Vel, Bygdeungdomslaget, Norske lakseelver, Norsk Kulturarv, Spire,
Ungt Entreprenørskap, 4H, Landsrådet for Norges barne- og ungdomsorganisasjoner,
Juridisk rådgivning for kvinner, Jussbuss, Jussformidlingen i Bergen,
Jusshjelpa i Nord-Norge, Norsk Forbund for Utviklingshemmede, NOAS,
Pro Sentret, Støttesenter mot Incest, Kirkens Bymisjon, Gatejuristen
i Stavanger, Tromsø, Bergen, Kristiansand, Trondheim og Innlandet,
for å nevne noen.
Det er jo ikke
sånn at dette er store penger i det store statsbudsjettet, men spørsmålet
gjenstår fortsatt: Hvorfor var dette nødvendig, og hvilke konsekvenser
tror regjeringen at dette vil få for de enkelte organisasjonene og
for frivilligheten som sådan?
Statsminister Erna Solberg [10:20:48]: Det er slik at det
også gjøres mange positive påplussinger i budsjettet for frivillige
organisasjoner. Blant annet økes rammen for frivillighetssentralene
med 15 mill. kr, som jo utløser mer frivillig arbeid gjennom det
uorganiserte frivillige arbeidet, og det er økning i momskompensasjonsordningen,
totalt sett 11 mrd. kr. Vi øker tiltakene mot barnefattigdom med
26 mill. kr, som er tiltak som går til organisasjoner som driver
aktivitet for de mest sårbare og dem som trenger f.eks. ferie- og
fritidstilbud. Så det er ikke sånn at bildet er at vi kutter over
en lav sko til frivillige organisasjoner, bildet er mer variert
enn som så. På et område, hvor kuttene er på Justis- og beredskapsdepartementets
budsjett, er det fordi vi også gjør andre prioriteringer som bidrar
til at vi øker og støtter opp under den juridiske støtten.
Jeg må si at i
ethvert statsbudsjett må man gå gjennom og se hva som er de viktigste
prioriteringene fremover, hva som er det viktigste vi skal gjøre,
hvilke nye tiltak vi skal få inn. Det er sånn fremover at alle nye
tiltak kan ikke komme på toppen av de gamle, noen nye tiltak må
altså komme istedenfor de gamle. Så når vi har en vergemålsordning
som øker med 47 mill. kr, som altså bidrar til bedre juridiske rettigheter
og hjelp til de svakeste, ja så er det ikke mulig å ha rom for alle
de andre ordningene. Vi er kommet til et punkt hvor det ikke lenger
er sånn at vi ikke må ha kutt og endringer i statsbudsjettene –
det har vi altså gjort i dette statsbudsjettet.
Marit Arnstad (Sp) [10:22:25]: Kuttene er jo systematiske
– i departement etter departement – over hele fjøla. Kanskje er
kuttene foreslått fordi regjeringen vet at Kristelig Folkeparti
og Venstre vil prøve å reversere dem. Det er i tilfellet en svært
ufin og respektløs måte å behandle både frivilligheten og også andre
partier i Stortinget på.
Statsministeren
har i tidligere svar her nevnt objektive kriterier. Hvis man skal
føre en prosess der man skal endre og så legge inn objektive kriterier,
burde man hatt en prosess med de organisasjonene det angikk. Man burde
faktisk ha vært litt ordentlig, gjort det på en skikkelig måte,
ikke bare gjøre et kutt over natta fra 1. januar 2018.
Så er det det
problemet at de objektive kriteriene åpenbart skal gjelde noen,
men ikke andre. Det er tre organisasjoner som var foreslått kuttet,
som regjeringen plutselig har funnet penger til allikevel – Wayback,
Retreat og Matvett. Jeg unner disse organisasjonene all mulig støtte,
men hva er forskjellen på den jobben de gjør, og den jobben som
andre organisasjoner gjør? Er det så enkelt som at kriteriet for
å få reversert kutt i statsbudsjettet er at statsministeren er satt
i en vanskelig situasjon på grunn av tidligere uttalelser?
Statsminister Erna Solberg [10:23:39]: Når det gjelder akkurat
de tre organisasjonene, er det slik at Matvett får støtte fra Klima-
og miljødepartementets del av statsbudsjettet. Det er en større
støtte enn den som har ligget fra Landbruks- og matdepartementets
side, og de vil fortsatt ha støtte gjennom Klima- og miljødepartementets
støtteordning fremover. Når det gjelder endringene knyttet til organisasjonene
på justisområdet, er det en forskjell mellom dem som gir juridisk
rådgivning, og dem som gir støtte og hjelp innen rehabilitering
og tilbakeføring. Der har Justis- og beredskapsdepartementet overført
mer til frie søknadsmidler, slik at det vil være mulig å søke på
et større beløp der enn det det har vært tidligere.
Presidenten: Det
blir gitt anledning til oppfølgingsspørsmål – først Trygve Slagsvold
Vedum.
Trygve Slagsvold Vedum (Sp) [10:24:30]: I dag sa statsminister
Erna Solberg at det hun holder fast ved, er de objektive kriteriene
– det er liksom det faste punktet. Det er veldig interessant, fordi
hva som er de objektive kriteriene, varierer tydeligvis hele tiden.
Og da er spørsmålet til statsministeren: Hva er de objektive kriteriene for
at absolutt all støtte til alt som har med bygdeinteresser å gjøre,
blir kuttet? Det blir kuttet 100 pst. Er det et objektivt kriterium?
Hun løfter fram 4H, men for absolutt alle organisasjoner som har
med bygdeinteresser å gjøre – som har hatt en egen post på Landbruks-
og matdepartementets budsjett – blir støtten kuttet til 0 kr. Er
det de objektive kriteriene – så lenge de har det som interessefelt?
Så stilte jeg
et spørsmål til statsministeren i stad: Hvorfor er det sånn at den
organisasjonen som var kritisk til regjeringen, Folkeaksjonen ny
rovdyrpolitikk, får kuttet alt, mens den organisasjonen som støttet
regjeringen, WWF, får videreført alt?
Statsminister Erna Solberg [10:25:27]: Nå er det vel slik
at den sterkeste kritikken jeg har hørt, er fra dem som har kritisert
oss fra den andre siden i rovdyrpolitikken, nemlig NOAH, som også
kritiserer oss for at de får mindre penger fordi ordningen under
Landbruks- og matdepartementet er avviklet, og som har vært tydelig
og sterk i kritikken av regjeringens politikk fra den andre siden
i rovdyrsbiten.
Bakgrunnen for
Landbruks- og matdepartementets stønadsordning er at man mener at
når man ikke fikk gjennomslag for objektive kriterier i Stortinget
i fjor, er det vanskelig å opprettholde særskilt støtte til organisasjoner
som av historiske grunner er på dette statsbudsjettet, uten at det
er objektive kriterier å fordele etter. Så må man gjøre noen valg.
Stortinget ville ikke innføre objektive kriterier i fjor. Landbruks-
og matdepartementet og regjeringens vurdering har vært at da er
det vanskelig å opprettholde en stønadsordning av den typen på Landbruks-
og matdepartementets budsjett.
Presidenten: Nils
Kristen Sandtrøen – til oppfølgingsspørsmål.
Nils Kristen Sandtrøen (A) [10:26:36]: Kokk Andreas Viestad,
som driver med opplæring av barn og ungdom på Geitmyra matkultursenter,
har påpekt et stort sprik. For seks måneder siden la regjeringen
fram en nasjonal handlingsplan for bedre kosthold. I den står det
at man skal samarbeide med frivillige. Jeg lurer derfor på om statsministeren
mener at kuttet nettopp til matkultursenteret for barn er en riktig
måte å samarbeide på og følge opp den avtalen og planen som er lagt i
nasjonal handlingsplan for bedre kosthold. På samme måte ser vi
at det kuttes til de frivillige som deler ut mat til fattige på
Matsentralen. I regjeringens avtale mot matsvinn brukes det mange
fine ord om kartlegging og rapportering, men de som utfører jobben
i praksis og sørger for at mat kan komme vanskeligstilte til gode, skal
miste støtten sin.
Mener statsministeren
at de kuttene som nå foreslås, er en god oppfølging av de ordene
som står både i nasjonal handlingsplan for bedre kosthold og i avtalen mot
matsvinn?
Statsminister Erna Solberg [10:27:47]: Regjeringen følger
opp avtalen mot matsvinn gjennom flere tiltak. Et av dem er at staten
har påtatt seg et betydelig større ansvar for å føre statistikk
og for å følge opp arbeidet knyttet til dette. Det er matsentraler
flere steder enn i Oslo, men det er bare ett sted som har fått støtte.
Man har klart å organisere dette på andre måter på andre steder,
og det å donere mat er faktisk kjedenes og bedriftenes ansvar. Det
bedriftene selv har sagt ja til i denne avtalen, er faktisk å levere.
Det er mulig å etablere disse systemene på andre måter enn at man
skal ha 300 000 kr over statsbudsjettet til én matsentral ett sted i
landet.
Presidenten: Torgeir
Knag Fylkesnes – til oppfølgingsspørsmål.
Torgeir Knag Fylkesnes (SV) [10:28:39]: Det som er problemet,
er at kutta ikkje følgjer eit prinsipp. Norsk Kulturarv, ein organisasjon
som er dedikert til å ta vare på den norske kulturarven, er ikkje
funnen støtteverdig etter dette prinsippet: «Drifta av frivillige
organisasjonar bør skje sjølvstendig, og ikkje vere avhengig av
årlege statlege overføringar.» Dette er eit direkte sitat frå Landbruks-
og matdepartementet si grunngiving. Derimot er ein organisasjon
som Human Rights Service funnen støtteverdig.
Kvifor gjeld prinsippet
at drifta av frivillige organisasjonar bør skje sjølvstendig og
ikkje vere avhengig av årlege statlege overføringar, Norsk Kulturarv
og ikkje Human Rights Service?
Statsminister Erna Solberg [10:29:37]: Det er fordi den ordningen
Human Rights Service får penger fra, har en annen begrunnelse –
både at den skal bidra til integrering og kunnskap, og at alle stemmer
rundt integrering, også de problematiske sidene, skal bli hørt.
Derfor er det forskjellige begrunnelser. Det finnes altså et kriteriesett
rundt støtten til integrerings-, informasjons- og kunnskapsbiten
som er tydelig, mens det finnes en historisk årsak for Landbruks-
og matdepartementet til at noen organisasjoner har fått penger uten
at det er noen kriterier. Det betyr også at man ikke kan gå inn
og vurdere om de har oppfylt de kriteriene som man faktisk har satt
opp. Det kan man gjøre i en vurdering av de formålene som er lagt
inn for ordningen på integreringsfeltet.
Presidenten: Ketil
Kjenseth – til oppfølgingsspørsmål.
Ketil Kjenseth (V) [10:30:31]: Vi lover å jobbe for et klart
hode, varmt hjerte, flinke hender og god helse. Da har jeg deklarert
4H-løftet.
Jeg vil tilbake
til et felles utspill som de fire flertallspartiene hadde i valgkampen
i august 2013 i Dagbladet. Det var borgerlig enighet om å øke gavefradraget
og øke momskompensasjonen. I det utspillet lå bl.a. også å fjerne
byråkrati for frivillige, at en større andel av den statlige støtten
til barne- og ungdomsorganisasjonene skulle gå til driftstøtte og
ikke prosjektstøtte, og at vi skulle foreta en helhetlig gjennomgang
av alle de nasjonale støtteordningene. Det kuttet som kommer fra
Landbruks- og matdepartementet nå til de mange organisasjonene,
genererer tvert imot mer byråkrati, mer prosjektstøtte, og går helt
på tvers av det vi har som ambisjon.
Spørsmålet er:
Når kommer den helhetlige gjennomgangen av alle de nasjonale støtteordningene?
Statsminister Erna Solberg [10:31:34]: Jeg er glad for å
si at vi har klart å oppfylle alle kriteriene og alt det som det
i 2013 var enighet om mellom de fire partiene – kanskje med unntak
av den helhetlige gjennomgangen av støtteordningene. Derfor er det
en av de tingene vi vil se på nå. Det er ikke noe vi har hatt mulighet
eller tid til å komme igjennom så langt.
Noen av de organisasjonene
som nå får kutt i støtten, får ikke støtte fra andre. Men noen får
veldig mye støtte også fra andre departementer og får støtte som barne-
og ungdomsorganisasjoner. Det er nok en grunn til å se på om det
er en rettferdig fordeling av støtten til ulike typer aktiviteter,
at det ikke bare er på historisk grunnlag. Den gjennomgangen skal
vi foreta, og så vil vi ta stilling til hvordan disse ordningene
skal være fremover. Et dilemma som oppstår, er nettopp det at man har
en situasjon hvor det er vanskelig hvis vi ikke har noen tydelige
kriterier for hvorfor organisasjoner står på ulike ordninger.
Presidenten: Kjell
Ingolf Ropstad – til oppfølgingsspørsmål.
Kjell Ingolf Ropstad (KrF) [10:32:44]: Det er interessant
å høre begrunnelsen til statsministeren, og det er tydelig at det
er forskjellige begrunnelser for ulike poster.
For Kristelig
Folkeparti vil det f.eks. være viktig å rette opp igjen i kuttene
til Kirkens Bymisjons arbeid ved Gatejuristen, som er et viktig
rettshjelpstiltak. Der brukes det flere hundre millioner kroner
hvert år av det offentlige på fri rettshjelp. Her er det snakk om
noen millioner som når veldig mange. Eller vi har f.eks. Evangeliesenteret
og Frelsesarmeens rusarbeid, som har veldig gode resultater og leverer
for relativt små penger, sammenlignet med de store summene som brukes
gjennom det offentlige. Matsentralen er et annet eksempel som er blitt
nevnt. De når bredt ut, når mange, for en rimelig penge.
Men når jeg hører
begrunnelsen, er jeg litt usikker på hvor viktig det er for statsministeren
å kutte i de postene. Hvis vi går inn i budsjettforhandlinger med
et mål om å øke dem, er det hard motstand fra statsministeren?
Statsminister Erna Solberg [10:33:36]: Jeg er for veldig
mye som det ikke nødvendigvis er plass til på et statsbudsjett,
så hvis man er enig om å finne rom for dem med andre prioriteringer,
er det fint. Det kommer til å være virkeligheten i årene fremover
at det er mange positive ting vi kan være for av aktiviteter, men
da må vi også tørre å stille spørsmål ved gamle aktiviteter vi har
støttet, og vite hvorfor vi fortsetter å støtte.
Når det gjelder
rusarbeidet knyttet til Evangeliesenteret og en del av de andre,
er vel de med på en tilskuddsbasert ordning. Den ble økt betydelig
i fjor, den er ikke under Helse- og omsorgsdepartementet. Der har
vi foreslått en bevilgning som tilsvarer det faktiske søknadsnivået,
slik det ser ut nå. Det er altså i realiteten ikke et kutt, for
det er ikke er så mange som har søkt på det som det var Stortingets
vilje å gi penger til på dette området. Men det er ikke sikkert
at vi kan øremerke penger til enkeltorganisasjoner på en søknadsbasert
ordning. Da må de søke, og så må det være kriterier for at de får.
Jeg sikker på at de har gode søknader, og så får de sikkert.
Presidenten: Vi
går videre til neste hovedspørsmål.
Audun Lysbakken (SV) [10:34:47]: Nå skal vi snakke om familier
med alvorlig syke barn. Mens det er sånn at folk med aksjeformuer
går gode tider i møte, er det en god del familier med alvorlig syke
barn som er bekymret for konsekvensene av omleggingen av pleiepengeordningen.
Når statsministeren
diskuterer dette, pleier hun å være opptatt av de forbedringene
som har kommet. Dem er vi også glade for. Det er ikke derfor vi
tar denne saken opp igjen. Men vi er bekymret for det dramatiske inntektskuttet
som den nye ordningen innebærer, med lavere inntekt etter ett år,
og også begrensningen på fem år, som rammer familier som har alvorlig
syke barn lenger enn denne grensen.
I dag har jeg
møtt tre mødre som alle har alvorlig syke barn. Midt i tøffe situasjoner
og tøffe hverdager står de opp, snakker høyt og tar kampen for at
vi skal ha en god pleiepengeordning, som sikrer folk trygghet i
vanskelige tider og alle de barna som trenger det. Det er sterke
historier. Det er familier som advarer om hva slags håpløs situasjon
disse regelendringene vil skape, hvis de blir satt ut i livet. Jeg
synes statsministeren skal lytte til dem.
Vi må ta vare
på disse familiene. Vi må sørge for at familier med alvorlig syke
barn vet at de har trygghet, at de skal slippe å velge mellom å
være der for barna sine når de trenger det, og å kunne betale regningene
sine. Det henvises til kommunale ordninger, som veldig ofte ikke
er gode nok, og det er også åpenbart at kostnadene fort vil bli
store ved å skulle stole på at det offentlige hjelpeapparatet kan
gjøre dette istedenfor dem som er nærmest barna, nemlig foreldrene.
Derfor er mine
spørsmål til statsministeren: Anerkjenner hun at omleggingen av
pleiepengeordningen slår dårlig ut for alvorlig kronisk syke barn,
barn som er alvorlig syke over lang tid, eller blir syke flere ganger gjennom
oppveksten? Og vil hun vurdere å snu og be Høyres og Fremskrittspartiets
stortingsgrupper stemme for SVs forslag om å rette opp disse kuttene?
Statsminister Erna Solberg [10:37:07]: Jeg er ikke i tvil
om at det er mange rørende historier – jeg har også lest og sett
mange av dem – om foreldre med syke barn. Jeg har lest dem over
mange år. Jeg leste dem også da jeg var medlem av helse- og sosialkomiteen.
En av grunnene
til at vi har gjort de endringene vi har gjort i pleiepengeordningen,
er det store antallet foreldre med syke barn – særlig kronisk syke
barn, altså barn som enten ikke blir friske eller kommer til å dø
– som før ofte falt ut av pleiepengeordningen, bortsett fra i sånne
intensive perioder hvor de var på sykehus. De ramlet altså ut. Det
er den forbedringen som ligger her, at foreldre til varig syke barn
som trenger det, også kommer inn. Det har vært en viktig oppgave
for oss å få til, fordi det har vært noen med rørende, tøffe historier
som ikke har fått noe støtte før. Derfor har vi altså mer enn doblet
bevilgningen til det, og det ligger inne med full virkning fra neste
år.
Det er sånn at
fra og med 1. oktober, når ordningen har inntrådt, får alle starte
på null. Det betyr at alle får en tidskonto fra nå av, sånn at det
neste året er det ingen endring i det som er, for noen familier.
Jeg tar til etterretning
at det var et enstemmig storting som vedtok at vi skulle se på forbedringer
i pleiepengeordningen og se på endringer som skulle gjøres, men
det er noen diskusjoner vi da må ta. Skal vi nå begynne med nye
avgrensninger mellom gruppene – de som har alvorlig syke barn som
kan komme til å dø eller bli friske, altså de som ikke er kronisk
syke? Skal vi da ha én ordning for dem, som gjør at de f.eks. får
100 pst.? Det er ofte de som har kommet frem i media knyttet til
det. Eller skal vi skille mellom de to gruppene? Det er en betydelig
usikkerhet med tanke på hva kostnadene er.
Vi har valgt et
system som henger sammen med det systemet som er for voksne som
er syke. Man får sykepenger i ett år, og så får man arbeidsavklaringspenger,
et nivå som er lavere, i årene etterpå – slik andre også må tilpasse
seg. Det er mulig å gå på pleiepenger i fem år – det er altså 1 300
dager totalt sett med dagens ordning.
Audun Lysbakken (SV) [10:39:16]: Statsministeren har rett
i at det har blitt et fint system, i den forstand at det har sammenheng
med andre systemer. Problemet er at disse historiene viser at det
ikke har sammenheng med det virkelige liv, de hverdagene og de utfordringene
disse familiene møter. Det Stortinget har behov for å vite, er om
statsministeren virkelig vil ta dette inn over seg og er villig
til å endre på det. Alternativet er at Stortinget selv endrer på
det. Det tror jeg – i lys av det statsministeren nå sier, og det
hun sa i forrige uke – er det klart beste alternativet.
La meg ta ett
eksempel på et problem: Barn har en lovfestet rett til å ha foreldre
med seg når de legges inn på sykehus – heldigvis. Når et barn er
alvorlig sykt og er på institusjon, er det en selvfølge at det skal
få ha foreldrene sine nær seg. Men har regjeringen tenkt over hva slags
konsekvenser det nye systemet får hvis foreldre har brukt opp sin
rett til pleiepenger, og barnet trenger nye operasjoner eller innleggelser?
Er det da tatt høyde for at foreldrenes rett til å være til stede
skal være reell, eller vil de da – sånn som systemet ser ut til
å virke nå – miste denne inntekten? Er statsministeren klar til
å snu og innrømme at her er det store problemer?
Statsminister Erna Solberg [10:40:27]: Det er jo enighet
mellom alle partier i denne salen om at vi skal se på pleiepengeordningen
og endringer av den, og det kommer regjeringen til å gjøre. Vi er
glad for at vi har løftet fram forbedringen, altså for å ha doblet
antallet familier og barn som får hjelp og støtte. Det er jeg stolt av,
det sloss jeg for – mot Audun Lysbakken – i forrige periode, og
jeg er glad for at jeg har levert på mine valgløfter knyttet til
dette.
Det er klart at
å gjøre forbedringer i denne ordningen er fullt mulig. Det vi må
gjøre, er å vite hvor avgrensningene går, men det er også del av
et budsjettspørsmål. Det er viktig å si at endringene ikke kan tre
i kraft før til sommeren, men det trenger de heller ikke å gjøre.
Så må vi få tid til å gå igjennom og finne budsjettmessig dekning
for eventuelle endringer, og vi må legge frem for Stortinget forslag
til endringer basert på det.
Representanten
viser til erfaringene nå. Det finnes ingen erfaringer med den nye
pleiepengeordningen ennå, annet enn at alle får 100 pst. Det er
en åpning, altså en unntaksordning, nettopp for den typen tilfeller
som representanten viser til, som ble vedtatt i Stortinget før sommeren.
Presidenten: Det
blir oppfølgingsspørsmål – først Solfrid Lerbrekk.
Solfrid Lerbrekk (SV) [10:41:46]: Når barn vert sjuke, bør
fellesskapet stilla opp. Omlegginga av pleiepengeordninga gjer at
mange familiar med alvorleg sjuke born vert bekymra for økonomien
sin. Å få redusert inntekta til 66 pst. etter eitt år gjev utryggleik
for familiar som allereie har ein veldig vanskeleg situasjon. Ungane
vert ikkje friskare av at foreldra får eit stort kutt i eller mister
pleiepengane.
Eg har eitt spørsmål:
Kva konkrete råd vil statsministeren gje til familiane som må takla
å verta mykje fattigare, i tillegg til at ungen deira er alvorleg
sjuk?
Statsminister Erna Solberg [10:42:32]: Mitt råd er at det
må vurderes. For det første er det sånn at hele det neste året har
man 100 pst. dekning. Alle med pleiepenger begynner fra punkt null,
det er ingen som har fått endringer i sin situasjon fra 1. oktober.
Jeg ser av og til det hevdes at fra 1. oktober får folk mye mindre
penger. Nei, slik er det ikke, for det er 100 pst. dekning, alle
har begynt med ny tidskonto fra da den nye ordningen startet.
Det er altså åpnet
for adgang til å søke særskilt når barnet er sykt og må reinnlegges
med alvorlig sykdom. Det ble vedtatt i Stortinget før sommeren.
Vi skal se på
forbedringer i ordningen basert på vedtaket som ble fattet av et
enstemmig storting. Jeg tror alle har hatt engasjement for dette.
Jeg er glad for at denne regjeringen har løftet pleiepenger til
et nytt nivå, at vi faktisk, i motsetning til det den forrige regjeringen
gjorde, har sett de syke barna og deres familier i dette landet. Det
er mulig at det vi har foreslått, og det vi har fått gjennomslag
for, ikke er perfekt. Vi er villige til å se på nye ordninger. Men
følelsesmessig retorikk om at noen ikke ser de syke barna, synes
jeg egentlig vi burde unngått – tatt i betraktning at vi har løftet
ordningen betydelig.
Presidenten: Lise
Christoffersen – til oppfølgingsspørsmål.
Lise Christoffersen (A) [10:43:55]: Som representanten Lysbakken
sa, har vi i morges hatt møte med foreldre som rammes av de begrensningene
Høyre og Fremskrittspartiet har lagt inn i pleiepengeordningen. De
foreldrene sitter nå og følger med, så statsministeren har en unik
mulighet til å snakke direkte til dem.
Den forrige representanten
stilte statsministeren spørsmål om hva foreldrene skal gjøre, som
jeg synes statsministeren ikke svarte på. Så for å spisse det spørsmålet
ytterligere: Ett av kuttene er at pleiepengene for psykisk utviklingshemmede
stoppes når barnet fyller 18 år. De foreldrene vil veldig gjerne
ha svar på spørsmålet: Hva mener statsministeren er alternativet
for foreldre til psykisk utviklingshemmede barn når pleiepengene stoppes
uten at barnets behov for foreldrenes støtte har endret seg?
Statsminister Erna Solberg [10:44:48]: Dette er en av ordningene
vi kommer til å se nærmere på, basert på det vedtaket som ble fattet
i forrige uke i Stortinget. Å skulle levere på det vedtaket som
akkurat er fattet, tror jeg ikke jeg kan gjøre fra talerstolen her.
Men man har jo den sikkerheten at denne ordningen for alle dem som
har tidskonto, fungerer med 100 pst. dekning fremover.
Bakgrunnen er
at når en psykisk utviklingshemmet blir 18 år, har han eller hun
selvstendige rettigheter. Da går man inn i alle de ordningene som
finnes for voksne, og man har ment at det er en begrunnelse for
at man ikke trenger samme type ordning for foreldrene. Det er mulig
at det ikke er riktig. Nå skal vi gå igjennom de ulike delene av
dette systemet. Men det er viktig å huske at alle over 18 år har
selvstendige rettigheter. Det er mulig å søke om hjelpestønad på
en del områder, og det er mulig å få hjelp til det. Omsorgslønn
i kommunene er ett av disse områdene.
Pleiepenger er
egentlig en kompensasjon for midlertidig inntektsbortfall, ikke
en ordning som skal bidra til at foreldrene skal ta ansvar for pleie
av sine barn – det er fortsatt en offentlig oppgave i vårt samfunn.
Presidenten: Sigrid
Simensen Ilsøy – til oppfølgingsspørsmål.
Sigrid Simensen Ilsøy (Sp) [10:46:05]: For Senterpartiet
er det svært viktig å ha gode ordningar for pårørande som har særleg
krevjande omsorgsansvar. Den nye ordninga for pleiepengar ved pleie
av sjuke ungar som tredde i kraft 1. oktober i år, har fått sterk
kritikk frå dei familiane som har fått redusert ytinga, og som dermed
opplever ein meir utrygg og uføreseieleg situasjon i ein krevjande
kvardag. Eit samrøystes storting vedtok under trontaledebatten at
regjeringa skal fremje forslag om endringar i pleiepengeordninga
som sikrar meir økonomisk tryggleik og føreseielegheit for foreldre
med pleie- og omsorgsoppgåver. Spørsmålet mitt til statsministeren
er difor: Vil regjeringa på denne bakgrunnen føreslå ei utviding
av dagens ordning, der familiar med ungar som blir vurderte til
å ha livstruande eller annan svært alvorlig sjukdom, får behalde 100 pst.
lønskompensasjon også utover eitt år, slik at ein varetek dei familiane
som har hatt slike rettar etter den førre ordninga?
Statsminister Erna Solberg [10:47:04]: Vi vil gå gjennom
det vedtaket, og så vil vi se på ulike ordninger og komme tilbake
til Stortinget. Nå er det slik at alle får 100 pst. dekning det
neste året fordi de har ny tidskonto og dermed starter på punkt
null. Det betyr at akkurat nå er det ingen i den gruppen som trenger
å bekymre seg, for nå starter vi på punkt null igjen.
Vi vil se på de
ulike delene av dette. Vedtaket i Stortinget er ikke spesifikt,
men det er også slik at det må gjøres et lovvedtak, og det må gjøres
et budsjettvedtak. En må ha budsjettrammer for å kunne utvide ordningene for
fremtiden. Om det er den ordningen eller noen andre vi kommer til
ende på, vil vi se etter den diskusjonen vi skal ha. Men det vil
i så fall skape en ny forskjell mellom dem som har varig syke barn,
og dem som har alvorlig syke barn i en kortere periode. Der var
det en forskjell før, hvor de som hadde varig kronisk syke barn,
ikke fikk pleiepenger i det hele tatt. Den forskjellen vil man da gjeninnføre,
slik at foreldre vil få mindre pleiepenger hvis man innfører den
ordningen slik som den er skissert nå fra spørreren.
Presidenten: Steinar
Reiten – til oppfølgingsspørsmål.
Steinar Reiten (KrF) [10:48:15]: Jeg vil gi honnør til regjeringen
for å ha utvidet pleiepengeordningen til flere grupper som trenger
det. Det skjedde ikke under den rød-grønne regjeringen. Samtidig
er det behov for målrettete endringer for å gjøre ordningen enda
bedre for foreldre med alvorlig syke barn. Det handler om hensynet
til barna som trenger pleie, og gode og forutsigbare rammer for
foreldrene.
Statsministeren
viste selv i et tidligere svar til det enstemmige vedtaket som Stortinget
gjorde for en uke siden, om at regjeringen skal komme til Stortinget
med forslag til endringer. Vi i Kristelig Folkeparti er glad for at
også regjeringspartiene innser at det er behov for det. Vi trenger
en ordentlig gjennomgang og et bedre anslag fra departementet over
hva ulike endringer vil koste.
Så noterte jeg
meg også at statsministeren sier at dette er et budsjettspørsmål,
og mitt spørsmål til statsministeren er da: Vil regjeringen i forhandlinger
om budsjettet bidra til slike målrettete forbedringer?
Statsminister Erna Solberg [10:49:17]: Avhengig av hvilke
ordninger det er, blir det ikke nødvendigvis store utslag på 2018-budsjettet
av en slik endring. I og med at tidskontoen begynner på punkt null
fra 1. oktober, er det i så fall bare en tremånederseffekt. Det
må være en ramme for det. Spørsmålet er om det skal gjøres i budsjettforhandlingene
nå, eller om det skal gjøres i forbindelse med revidert nasjonalbudsjett.
Det kan være en ordning, og det er den ordningen for dem som har
en psykisk utviklingshemmet over 18 år, som ikke er en del av tidskontoordningen
og begynner på nytt igjen, som kanskje vil ha en større virkning
allerede fra nå av. Dette er ting som vi må forhandle med partene
om, men det vanlige er ikke at det er regjeringen som foreslår endringer
i budsjettet. Det er vanligvis dem vi forhandler med, som kommer
med forslag til endringer i budsjettet. Så det er fritt frem for
å komme med forslag når vi setter oss ned og gjør dette ferdig.
Men vi skal gjøre det grunnlagsarbeidet som dreier seg om kostnader og
regelendringer, som er nødvendig for å kunne se på enkelte endringer
i dette.
Presidenten: Vi
går videre til neste hovedspørsmål – Trine Skei Grande.
Trine Skei Grande (V) [10:50:31]: Jeg har spørsmål om følgende
til statsministeren: Kunnskap er en nøkkel til omstilling og en
nøkkel til vekst. For over 130 år siden, da Venstre vant valg i
denne salen med helt flertall, var Norge et av Europas fattigste
land, og det viktigste Venstre-prosjektet for å løfte oss opp var
en massiv satsing på skole og kunnskap. NRK refererer til et nytt
historieverk som kommer nå, som analyserer utviklingen av Norge
på den tida.
Nå er Norge et
av verdens rikeste land, men står også foran enorme omstillinger
og veldig krevende prosesser både i møte med ny teknologi og i møte
med en ny og grønnere hverdag. Det som det historieverket løftet fram
igjen, var undersøkelsen fra 2005 i Sogn og Fjordane som viste at
det er noen fylker som har en kultur som gjør at man klarer å bryte
det bildet som alltid gis, om at det er bokhylla til foreldrene
som avgjør om barn lykkes i skolen.
Det er fire ting
som gjør at skolen i Sogn og Fjordane lykkes bedre enn andre.
Det første og
viktigste er en grunnleggende respekt for læreren. Det andre er
foreldre som støtter elever gjennom skolegangen sjøl om de sjøl
ikke har lang skolegang. Det er trygge jenter. Og det er fordelen
ved å ha nynorsk.
Noen politiske
formler står seg over tid. Så mitt spørsmål til statsråden er: Er
ikke det å satse på skole, kunnskap, respekt for læreren – det å
satse på disse kunnskapsdriverne i et samfunn – en evig formel som
er like aktuell i dag som det den var da Venstre-staten gjaldt?
Statsminister Erna Solberg [10:52:37]: Jo, jeg er helt enig
i at det er avgjørende viktig at vi har et godt utdanningssystem
for å møte de omstillingene og de endringene vi ser fremover. Det
dreier seg om utbygging av tilbud i hele landet, men det dreier
seg også om innholdet. Og det dreier seg om hvordan samfunnet rundt
forholder seg til utdanning og verdien av utdanning. For eksempel
må verdien av yrkesfag opp i dette landet, ikke bare blant oss politikere,
som snakker fint om det, men også blant folk, for vi trenger kompetente, gode
fagfolk i årene fremover. Det er en viktig del av vår konkurransekraft
og en viktig del av kunnskapsnivået vårt å ha gode, dyktige fagarbeidere.
Respekten for
læreren er viktig. Vi har gjennomført et lærerløft i denne perioden
fordi vi mener at det løfter respekten for lærere over tid, og fordi
det også det betyr at vi får jevnere kvalitet på lærerne i Norge,
på et høyere nivå enn det vi har hatt tidligere.
Jeg tror det er
én del i beskrivelsen av hva som er bra i Sogn og Fjordane – det
er mye bra med Sogn og Fjordane – som representanten Skei Grande
ikke tok med seg, og det er samarbeidet mellom Høgskulen i Sogn
og Fjordane og kommunenes grunnskoler. Det har vært eksepsjonelt
bra og har vært en kjerne i kvalitetsutviklingen. Det tror jeg er
viktig å ta med seg. Når man har mange små kommuner som hver for
seg kan slite med å ha et kvalitetsutviklingsarbeid som er sterkt
nok, kan en høyskole gjøre mer av det, og det har Høgskulen i Sogn
og Fjordane virkelig gjort gjennom sin tette kontakt knyttet til
lærerutdanning, lærere og kvalitetsutvikling. Det er en modell for
resten av læreinstitusjonene i Norge, å se hvordan samarbeidet utvikles.
Derfor er kompetansepåfyll også for dem som leder skolen, det å
ha kvalitetsutvikling, utrolig viktig.
Trine Skei Grande (V) [10:54:34]: Jeg er helt enig i analysen
til statsministeren om viktigheten av forholdet mellom lærerutdanning
og lærere. Men det ligger i selve punktet respekt for læreren. Det
ligger i selve punktet om respekt for den kunnskapen som læreren faktisk
er med og forvalter, og det mener jeg er en av nøklene i utfordringene
vi står overfor i dag. Vi vet at 8 pst. av dem som er lærere i grunnskolen,
bare har videregående skole. Hvordan kan vi tro at vi skal klare
å løfte respekten for læreryrket hvis vi ikke klarer å få til et
dramatisk løft i kompetansen og mindre bruk av ufaglærte i skolen?
Så det neste trinnet, hvis vi skal gjøre det store løftet som vi
trenger å gjøre for omstillingen av Norge i dag, er å gjenreise
respekten for læreryrket, løfte respekten for kunnskap og sørge
for at dette skjer rundt omkring på alle skoler – at ikke kampen
for flest mulig voksne i klasserommet blir den viktige kampen, når
vi trenger flest mulig kunnskapsrike lærere med utdanning.
Statsminister Erna Solberg [10:55:45]: Jeg er helt enig med
representanten Skei Grande i at det er utrolig viktig både med respekt
for lærerne og at vi har faglærte lærere med høy kompetanse i hvert
klasserom. Vår målsetting er at alle elever skal møte en toppkvalifisert lærer
i sitt klasserom, en som er god både på den pedagogiske siden, på
den fagdidaktiske siden og på faget i seg selv. Det er en av grunnene
til at vi har satt strengere krav for å komme inn på lærerutdanningen.
Det er derfor vi har utvidet til master på lærerutdanningen, det
er derfor vi har et enormt omfangsrikt program for etter- og videreutdanning
rettet mot fag hvor det er lav tetthet av faglærte lærere i skolen.
Alt dette bidrar til å løfte lærerne. I tillegg er det viktig at
vi har et godt tilbud fom etter- og videreutdanning, desentralisert
utdanning, som løfter folk som jobber i skolen, og som trenger påfyll
for å kvalifisere seg til å bli lærer. Men vi trenger at flere blir
lærere i årene fremover.
Presidenten: Det
åpnes for oppfølgingsspørsmål – først Jon Gunnes.
Jon Gunnes (V) [10:56:58]: Jeg hører statsministeren sier
at man skal ha faglig kompetente lærere. Men Dagbladet omtaler forrige
uke en forskningsrapport om spesialundervisning i skolen der spesialundervisningen
får strykkarakter, og andre undersøkelser avslører at systemet rundt
spesialundervisning ikke fungerer. Det betyr fort at de elevene
som får denne spesialundervisningen, får et avviksstempel. De blir ekskludert,
får sosiale vansker, lavere trivsel, og de får ikke utnyttet sitt
lærepotensial. Det viser seg at færre enn halvparten av elevene
får spesialundervisning av spesialpedagog. De fleste undervises
av ufaglært assistent, til tross for at alle elever med vedtak om
spesialundervisning har krav på opplæring av fagperson. Vi hører
også fra kontaktlærerne at det er slik at de får bare et middels
utbytte.
Statsminister Erna Solberg [10:58:07]: Det er en kjent sak,
og det er ikke noe nytt med denne rapporten, at veldig mange av
dem som får spesialundervisning, ikke får det av kvalifisert personell.
Det har vært kjent, tror jeg, de siste 15–20 årene at det har vært
en ganske stor slik andel, og det blir mer en form for oppbevaring for
enkelte enn faktisk hjelpeundervisning. Det er en av grunnene til
at regjeringens målrettede satsing på tidlig innsats dreier seg
om å sette kvalitetskrav til det som skal skje, til hvordan oppfølgingen
skal være, til at man skal få et intensivt opplegg, og så må vi
klare å snu ressursbruken slik at vi får mer kvalifiserte lærere
i spesialundervisningen. Det vi nå gjør med masterutdanningen, er
bl.a. å utdanne langt flere med fordypning i det å knekke lese-
og skrivekoden – dem jeg har kalt kodeknekkere. Det er mange forskjellige
måter man kan lære barn å knekke de første kodene på, og ikke alle
lærere er like gode på det. Da må det være tilgjengelige ressurser. De
trenger ikke ha spesialpedagogisk grunnfag, men det kan være at
de er gode kodeknekkere, og så får man kvalifisert hjelp.
Presidenten: Mona
Lill Fagerås – til oppfølgingsspørsmål.
Mona Lill Fagerås (SV) [10:59:23]: Norsk skole skriker etter
kvalifiserte lærere. Likevel hindrer regjeringen motiverte elever
med høy snittkarakter i å komme inn på lærerutdanningen fordi de
ikke har 4 i matematikk fra videregående skole. Resultatet er at
hundrevis av studieplasser står tomme. Samtidig har statsminister Solberg
avskiltet drømmelæreren sin, Jan Dubowski, tidligere lærer ved Sagene
skole. Jeg må også nevne Håvard Tjora, som er hele Norges drømmelærer,
og over 30 000 andre dyktige, erfarne lærere.
Begrunnelsen for
dette er at det skal øke statusen til læreryrket. Men da må jeg
spørre: Hvilke av disse tre alternativene mener statsministeren
utfordrer statusen til læreryrket mest: at Jan Dubowski og Håvard
Tjora underviser i norsk skole, at lærere med høy snittkarakter, men
med 3 i matematikk, underviser, eller at 10 000 ufaglærte jobber
som lærere?
Statsminister Erna Solberg [11:00:37]: Det faget flest yrkesfagelever
stryker i, er matematikk. Det faget de fleste lærerstudenter stryker
i, er matematikk. Det er en sammenheng. Når vi over mange år har
hatt mange lærere som har undervist i matematikk uten egentlig å kunne
faget, har det satt seg som en utfordring, som også gjenspeiles
i at mange elever ikke har lært matematikk på en slik måte at de
klarer å mestre det videre. Det må vi på et eller annet tidspunkt
bryte. På et eller annet tidspunkt må vi si at for en nasjon som
tenker at den skal være digitalisert, teknologisert, som skal leve av
å være smartere fremover, er basiskunnskap i matematikk viktig –
det må man ha.
Derfor har vi
et stort program for etter- og videreutdanning i matematikk. Det
betyr at de lærerne som i dag ikke er kvalifisert til å undervise
i matematikk om åtte år, i de åtte årene har mulighet til å delta
på de etter- og videreutdanningsprogrammene som denne regjeringen
har lagt opp til, nettopp for at man skal få kompetanse til å kunne
gjøre det.
Presidenten: Vi
går videre til neste hovedspørsmål.
Kjell Ingolf Ropstad (KrF) [11:01:57]: Jeg vil tilbake til
temaet frivillighet, og jeg skal gjøre det med en litt annen inngang.
I trontalen la
jeg merke til at regjeringa brukte et begrep – eller en overskrift
– på det: «bærekraftig velferdssamfunn». Mange sier bærekraftig
velferdsstat,
og det er viktig i seg selv, men for samfunnet som helhet er frivilligheten
en veldig viktig del, for det handler om hvordan en skal løse oppgavene,
og det handler om hva slags samfunn vi vil ha. Jeg tenker alltid:
Et samfunn med en sterk sivil sektor, der mange er frivillige, er
et samfunn som er mye bedre enn et samfunn der det ikke er sånn. For
det handler om at det er mennesker som bruker fritida si enten på
fotballtreninga eller på koret, eller iallfall skaper aktivitet
for ungdommene, som er utrolig viktig, eller det er at mennesker
bruker tid og krefter på å hjelpe dem som trenger det mest. Begge
deler skaper utrolig mye positivt i samfunnet. Jeg tror også det
ofte er sånn – hvis en tenker over det selv – at når vi gjør ting som
er meningsfullt for andre, gir det mye tilbake, så summa summarum
tror jeg en skaper et mye bedre samfunn. Derfor mener jeg at frivillighet,
eller en sterk sivil sektor, faktisk er et mål i seg selv, og skal
en skape et bærekraftig velferdssamfunn, er en avhengig av en sterk
sivil sektor.
Derfor er Kristelig
Folkeparti så tydelige på at vi ønsker å kjempe for frivilligheten,
for ideelle aktører, for kirka, for folkehøyskolene, ja for alle
deler av sivilsamfunnet. 60 pst. av innbyggerne i Norge bruker tid
på å jobbe frivillig. Det er fantastisk. Statsministeren snakker
om trange budsjetter og at det blir mer krevende. Ofte kan en jo
også si at én krone brukt på frivilligheten, gir ti kroner tilbake.
Så mitt spørsmål
er: Når regjeringa bruker begrepet «bærekraftig velferdssamfunn»,
er statsministeren enig i at vi trenger mer frivillighet, en sterkere
sivil sektor – og ikke kutt?
Statsminister Erna Solberg [11:04:01]: Jeg er helt enig i
at vi trenger flere som bidrar frivillig. Jeg tenker at vi på noen
områder i livet trenger å dosere frivilligheten litt annerledes.
Det gjelder f.eks. pårørende i helse- og omsorgssektoren, som kanskje
i noen perioder må yte for mye fordi det offentlige er for dårlig.
Det er en del av det vi skal gå igjennom med eldrereformen vår – se
om vi kan dosere pårørendes bidrag inn på en bedre måte, slik at
det offentlige kommer med bedre hjelpetiltak på et tidligere tidspunkt,
slik at folk klarer seg lenger og bedre, men også slik at familier
og andre som yter utrolig mye frivillig innsats, klarer å stå i
det lenger og får en bedre opplevelse av det hele.
Jeg er enig i
alle de ordene representanten Ropstad har sagt om frivilligheten,
men det betyr ikke at vi uansett alltid bare skal beholde alt slik
det har vært. Når vi f.eks. øker bevilgningen til frivillighetssentraler
med 15 mill. kr, er det jo fordi vi med det utløser en annen type frivillighet
enn det kanskje andre typer organisasjoner gjør. Og så har vi løftet
momskompensasjonen mye, som gjør at det nå er større rom enn tidligere
for mange frivillige organisasjoner, men det kan ikke bli et argument
for at enhver ordning skal opprettholdes. Jeg vet f.eks. ikke om
det er et argument for vinkurs i folkehøyskolenes regi – jeg vet
ikke om Kristelig Folkeparti er veldig for det – eller for salsakurs.
At staten skal subsidiere kortkurs hos folkehøyskolene for personer
på min alder som har fått mye fritid, og som kanskje vil oppleve
noe nytt, er kanskje ikke primærmålet vårt med å gi støtte til folkehøyskolene.
Derfor har vi lagt inn en omlegging på folkehøyskolene som reduserer
bevilgningene, men hvor meningen er å ta ut kortkursene, som primært
er for voksne, som vi egentlig mener vi kanskje skal kunne hente
på andre måter når det gjelder vår egen fritidsaktivitet, enn fra
direkte statsstøtte. Jeg synes det er gøy med både vin og salsa,
men jeg tenker ikke at jeg trenger statsstøtte for å lære om det.
Kjell Ingolf Ropstad (KrF) [11:06:07]: Jeg var litt usikker
på om hun skulle si at det ikke nødvendigvis var gøy for Kristelig
Folkeparti. Jeg pleier å si at på Sørlandet er vi fullt klar over
at Jesus gjorde vann til vin, men vi liker det ikke!
Egentlig var heller
ikke mitt formål å gå ned i alle budsjettkuttene, dem skal vi ta
i budsjettdebatten. Men det er mer det prinsipielle og overordnede,
for det er, som statsministeren var inne på, en balanse her. En
skal ikke overlate byrden til den enkelte, at den pårørende skal
ta over, det er ikke det som er poenget med frivilligheten. Det
offentlige og fellesskapet skal stå rundt dem som trenger det. Poenget
er at en skal bruke mindre tid på vareopptelling i butikk og loddsalget
eller julekalendersalget før jul, og bruke mer tid på å kunne drive
treningene, det frivillige arbeidet som hjelper så mange. Vi har
vært inne på momskompensasjonen. Slik jeg leser det, står den stille
– eller det blir iallfall ikke mer momskompensasjon for de frivillige.
Men når det gjelder frie inntekter, mindre søknader og slike ting:
Hvordan tenker statsministeren at vi kan legge mer til rette for
at enda flere ønsker å være frivillige, og at tallet iallfall ikke går
ned?
Statsminister Erna Solberg [11:07:12]: For det første er
det jo økninger i mange tilskudd til de frivillige, og noen av dem
er søknadsbaserte ordninger, fordi det er oppgaver som skal løses
i vårt samfunn.
Så er jeg helt
enig i at det er behov for driftsstøtte, men vi må også være litt
opptatt av hvilke objektive kriterier vi har for hva vi gir i driftsstøtte.
Hvis vi ser på staten som en helhet, så er det mange organisasjoner
som har fått litt driftsstøtte fra flere departementer, mens tilsvarende
organisasjoner ikke har fått noe fordi de tilfeldigvis ikke har
vært knyttet til kanskje akkurat den sektoren på samme måte. Det
gjelder bl.a. noen barne- og ungdomsorganisasjoner, som har fått
mye penger på særområder. Da tenker jeg at hvis man skal ha penger
på særområder i tillegg til generell støtte, bør det kanskje være
prosjektstøtte med mer objektive kriterier.
Vi skal gjøre
denne gjennomgangen fremover av ordningene, og så må vi se på hvordan
vi salderer. Men selv om vi er enige om det prinsipielle grunnlaget
og om de store spørsmålene – og vi har gjort mye for å få mer penger,
bl.a. i skattefradrag på herreløs arv og annet – kan ikke det være
et argument for hver budsjettpost.
Presidenten: Det
blir oppfølgingsspørsmål – først Olaug V. Bollestad.
Olaug V. Bollestad (KrF) [11:08:31]: Statsministeren sa prisverdig
at i mange sammenhenger må det offentlig komme inn tidligere, og
at mange pårørende sliter seg ut. Noen organisasjoner kommer inn
nettopp fordi det offentlige ikke kan eller ikke klarer å gripe inn.
To av dem er Frelsesarmeen og Evangeliesenteret, som er plassert
under en pott som må søkes på, og den potten er redusert med 40 mill. kr.
Det er en søknadsbasert ordning som krever mye byråkrati, og der
en må søke hvert eneste år. En vet ikke i desember om en får penger
neste år, hvis ikke noen øremerker de midlene. I tillegg får en
ikke utbetalt pengene før i mai, juni, juli. Disse organisasjonene
driver på vegne av det offentlige, de har pasienter, de har ansatte,
de har familier rundt om som lurer på hvordan det går for deres
innsatte. Jeg lurer på hva statsministeren tenker om den ordningen, som
er så søknadsbasert at det blir … (Presidenten klubber.)
Statsminister Erna Solberg [11:09:44]: Dette er en ordning
som i budsjettforliket mellom de fire partiene i fjor, så vidt jeg
har forstått, ble økt med 100 mill. kr. Reduksjonen på 40 mill. kr
er basert på ansvarlig budsjettpraksis. Søknadsmassen ser ut til
å ligge på et nivå som er 40 mill. kr mindre enn det som var foreslått
i budsjettet. Dermed er det ikke en reduksjon eller et kutt for
enkelte organisasjoner, det er en ramme som er stor nok, og som
tilsvarer det som så langt ut fra andre søknadsrunde ser ut til
å være behovet – det har altså vært utlyst på nytt. Dette er en
ordning som er søknadsbasert, for det er prosjekter som finansieres,
og det gis støtte til drift gjennom det. Hvis man skal ha en annen
ordning, krever det en gjennomgang av hvilke kriterier det skal være
for å få driftsstøtte. Det tror jeg krever et litt større løp. Dette
har alltid vært en søknadsbasert ordning, og vi kan ikke fra statens
side øremerke til enkeltorganisasjoner i en søknadsbasert ordning.
Presidenten: Kari
Henriksen – til oppfølgingsspørsmål.
Kari Henriksen (A) [11:10:59]: Statsministeren sa i et tidligere
svar her i dag at det blir mindre behov for rettshjelp og rettshjelpstiltak
fordi regjeringa har styrket vergemålsordningen. Det er ganske oppsiktsvekkende,
for vergemål og rettshjelp kan ikke settes opp mot hverandre. Her
må statsministeren snakke mot bedre vitende.
Blinde kan ringe
Telefonavisen, 800 58 600, og få opplest dagens aviser. Cirka 1 000
telefoner i måneden får denne telefonavisen. I rekken av usosiale
kutt finner vi altså dette. Det er finansiert med 600 000 kr – ikke
helt i tråd med frivillighetserklæringen som regjeringa lanserte
i 2015, som skulle sikre forutsigbarhet og langsiktighet. Hva vil
statsministeren si til de blinde som nå er fratatt muligheten til
å følge med på hva som skjer, og hvorfor fjernes hele støtten i
ett budsjett, og ikke f.eks. halvparten i år og resten neste år?
Statsminister Erna Solberg [11:12:01]: Jeg er litt usikker
på hvilken ordning dette ligger inn under, men vi har økt lesehjelpen
for blinde fra 20 timer til 40 timer, så det er en økning, og da
budsjettet ble lagt frem, takket Blindeforbundet nettopp for en
økning i støtten til lesehjelpen for blinde.
Presidenten: Geir
Pollestad – til oppfølgingsspørsmål.

Geir Pollestad (Sp) [11:12:33]: Om eg skal summera opp statsministeren
sitt svar om frivilligheit, vil eg seia: systemet framfor mennesket,
objektive kriterium framfor engasjerte barn og unge. Grunngjevinga
er ikkje truverdig.
Då Høgre skulle
gjera seg lekre for 14 000 barn og unge i 4H og foreldra deira før
valet, skreiv dei i budsjettproposisjonen for fjoråret:
«Landbruks- og matdepartementet
har over fleire år hatt eit tett samarbeid med 4H Norge. (…) For
å sikre at dette samarbeidet kan vidareførast vil det frå 2018 bli
oppretta ein eigen post under kap. 1138.»
Då valet var unnagjort,
var ikkje svaret til 4H at dei fekk ein eigen post på statsbudsjettet,
det var at dei vart på posten, og støtta vart kutta med over 7 mill. kr.
Kan statsministeren forklara kvifor ein har gått vekk frå lovnadene
i budsjettet for fjoråret?
Statsminister Erna Solberg [11:13:38]: Jeg mener at det ikke
er noe grunnlag basert på dette statsbudsjettet eller på det jeg
har sagt, for å si at det er systemet fremfor mennesket eller objektive
kriterier fremfor engasjerte mennesker. Objektive kriterier betyr
at man får likebehandling av engasjerte mennesker. Det betyr at ulike
organisasjoner kan søke på en pott for de tiltakene de skal sette
i verk, eller for å få driftsstøtte basert på en felles aktivitet
og en felles begrunnelse, istedenfor at noen, fordi de har hatt
en tilknytning til enkelte sektorer som har vært sterkere enn andre,
har fått et varig tilskudd som har vært vernet. Vi har økt på en
rekke poster for frivillige organisasjoner. Vi har også redusert
på noen ordninger. Det betyr at vi har gitt mer frie inntekter til
organisasjoner gjennom det vi har gjort, og gjennom å lage et skattefradrag
for bidrag, som har økt, og som gjør at flere frivillige organisasjoner
kan hente egne inntekter. Det er å sørge for at herreløs arv ikke
tilfaller staten, men nå går inn i et fond som fordeles til frivillige
organisasjoner.
Presidenten: Petter
Eide – til oppfølgingsspørsmål.
Petter Eide (SV) [11:14:57]: Flere har vært opprørt over
kuttet i ordningen for fri rettshjelp, og det er forståelig, for
denne ordningen er av svært prinsipiell karakter. Statsministeren
har svart at dette kommer tilbake i andre poster. Likevel oppleves
dette veldig sterkt.
Jeg har lyst til
å løfte debatten opp på et veldig prinsipielt nivå. Kuttet i ordningen
med fri rettshjelp signaliserer på et vis en underminering av et
svært vakkert rettsstatsprinsipp, nemlig at rettshjelp skal gis
uavhengig av folks lommebok. Den skal altså være rettferdig. Kuttet
signaliserer at dette likhetsprinsippet i rettsstaten ikke oppfattes
som viktig for regjeringen. Med andre ord står vi kanskje foran
en type verdidreining i denne tenkningen.
Mitt spørsmål
til statsministeren er: Er det slik at regjeringen her aktivt ønsker
å fortelle oss og det norske folk at man ønsker å endre verdiene
i dette, ønsker å endre prinsippet om at rettsstaten skal være åpen
og rettferdig … (Presidenten klubber.)
Statsminister Erna Solberg [11:16:09]: Jeg går ut fra at
det man nå tar opp, er spørsmålet knyttet til fri rettshjelp og
ikke til rettshjelpsorganisasjonene.
Det vi gjør, er
å holde advokatsalærene fast. Det betyr at det er like mye hjelp
til alle, men vi justerer ikke opp advokatsalærene. Advokatsalærene
kommer til å være 1 020 kr i timen for fri rettshjelp. Det er ikke
noen prisjustering i dette. Det vi mener, er at vi ikke trenger
å betale advokatene mer for den frie rettshjelpen – det er like
mange timer til fri rettshjelp innenfor ordningen.
Presidenten: Vi
går videre til neste hovedspørsmål.
Espen Barth Eide (A) [11:16:56]: I går møtte energi- og miljøkomiteen
lederen for FNs klimapanel, dr. Hoesung Lee. Det møtet ble en bekreftelse
på hvor sentralt arbeidet med karbonfangst og -lagring er for klodens klima.
Lykkes vi ikke med CO2-håndtering,
vil det bli både langt dyrere og langt vanskeligere å nå målene
i Parisavtalen, påpeker dr. Lee.
Norge har et særlig
ansvar på dette feltet. Vår velstand er i stor grad basert på betydelige
bidrag til CO2-utslipp til
atmosfæren gjennom mange tiår. Dertil har vi i Norge en lang rekke
lovende CCS-prosjekter knyttet til så vel prosessindustri som avfallsgjenvinning,
som teknologisk sett ligger helt i front. Prosjektene har blitt
til gjennom godt offentlig–privat samarbeid. Satsingen er klimapolitisk
riktig og dertil industripolitisk fornuftig. Ved å bli verdensledende
innen denne teknologien åpner det seg nye muligheter også for norsk
næringsliv i framtiden.
Jeg vil derfor
spørre statsministeren om hvordan det kan ha seg at regjeringen
i statsbudsjettet kutter 340 mill. kr i støtten nettopp til pågående
CCS-prosjekter. Som statsministeren vil ha registrert, har forslaget møtt
kraftig kritikk fra mange og svært ulike hold. Fra Bellona til Norsk
olje og gass, fra LO til NHO har protestene haglet. Det synes å
være ualminnelig bred enighet der ute om at karbonfangst og -lagring
fortsatt skal være et viktig satsingsområde for Norge.
Etter mitt syn
legger regjeringen i dette budsjettet opp til at 2018 skal være
et hvileskjær i dette viktige arbeidet. Med dette sender regjeringen
et negativt signal til markedet og til omverdenen om at den er ikke
helt overbevist om at CCS er veien å gå. Men skal vi stoppe oppvarmingen
av kloden i tide, er det ingen tid å miste. Så hva er statsministerens
begrunnelse for å kutte på dette feltet nettopp nå, når bevisstheten
om dramatikken i klimaendringene og betydningen av CO2-håndtering er større enn
noensinne?
Statsminister Erna Solberg [11:19:01]: Jeg hadde også i går
møte med lederen for IPCC.  Hoesung Lee og jeg hadde også en diskusjon
om karbonlagring, som var hans viktigste tema, nemlig potensialet
vi har for karbonlagring på norsk sokkel. Det er jo også et av de
områdene som fortsatt går med full gjennomgang for neste år.
Vi er nå kommet
til det punktet i CCS-diskusjonen at vi må ta en beslutning om å
gå over i neste fase. Bakgrunnen for at budsjettet går ned nå, er
at vi nå vil komme inn i oppsummeringen og eventuelt vedtaksfasen
av å igangsette nytt konsept. Det betyr at det ikke er behov for
samme  mengde penger for å drifte utredningsbiten som har ligget
inne, men så har vi sagt at hvis vi går videre i neste fase, kommer
det til å koste betydelig mer enn 300 mill. kr. Da snakker vi om
at det årlig er milliardbeløp som skal brukes i subsidier i et av
disse budsjettene. Det må vi komme til når vi er ferdig med prosessen rundt
dette. Vi har derfor ment at det ikke var riktig å legge inn mer
penger enn det vi har gjort, før vi har en beslutning og er ferdig
med konseptvalgutredningene som gjør at vi kan komme til Stortinget
med en anbefaling fra regjeringen om hvorvidt vi nå skal rense ett,
skal rense flere – og med de kalkylene og de økonomiske kostnadene
som er. Her må Stortinget være klar over at dette er milliardbeløp
de neste årene, som altså må tas innenfor den samme rammen som samferdselssatsingen,
forsvarssatsingen og alt det andre vi ønsker å gjøre, på skole,
utdanning og annet, og dette vil konkurrere om samme type midler.
Vi er nå egentlig
på det punktet som på en måte blir beslutningstidspunktet i løpet
av denne våren. Det betyr at vi mener at det ikke vil være riktig
å holde i gang bare arbeidet med utredning, når vi nå egentlig er
på oppsummeringen og arbeidet som skal bli ferdig før jul og inn
i januar. Og så kommer vi til Stortinget i løpet av vårsemesteret.
Espen Barth Eide (A) [11:21:04]: Jeg er glad for at det også
er en dialog om lagring i Nordsjøen, og det støtter vi fra vår side
fullt og helt. Det er en viktig del av dette arbeidet. Men de prosjektene
som nå er i full gang, under utredning og i foreløpig drift innenfor
prosessindustrien og avfallshåndtering, er også veldig viktige.
Det er viktig at vi har en teknologisk ledende industri på dette
området – det er viktig for klimaet, det er viktig for industrien.
Det er, så vidt
jeg har forstått, god budsjettskikk at om man forventer å bruke
penger i 2018 på dette, skal det stå i statsbudsjettet og ikke forhåndsvarsles
til revidert, slik statsråd Søviknes sa her i media nylig, at det kommer
mer penger i revidert. Hvis man vet det, bør man jo legge det inn
i budsjettet nå.
Statsministeren
sa i et tidligere svar at dette var et budsjett for de store spørsmålene,
og jeg kan vanskelig tenke meg noe større spørsmål enn å få bukt
med oppvarmingen av kloden.
Statsminister Erna Solberg [11:22:03]: Det neste trinnet
i dette vil medføre at man setter i gang en kostnad som automatisk
vil bety utbetalinger av milliardbeløp på de neste tre–fire statsbudsjettene.
Det betyr at det er riktig å ha et vedtak i Stortinget før man går
videre med det, og det er det som er regjeringens tanke. Nå skal
vi oppsummere, vi skal gå igjennom, vi skal sikre kostnadskalkylene,
vi skal ta en beslutning om hva vi vil anbefale fra regjeringens
side til Stortinget. Det kommer i løpet av våren.
Hvilke tall vi
skulle sette inn i budsjettet, ville faktisk vært litt uklart for
øyeblikket, fordi vi ikke er i det området at vi kan si det. Det
er sannhetens øyeblikk når det gjelder CCS, som kommer nå, og vi
har tenkt å gjøre dette med en anbefaling overfor Stortinget, og
ikke som den forrige regjering rett etter et valg bare legge det
i skuffen og avslutte det, fordi det viste seg å være for dyrt. Men
ingen må tro at ikke dette kommer til å ta store deler av et handlingsrom
i årene fremover. Det må altså prioriteres i budsjettet.
Presidenten: Det
blir oppfølgingsspørsmål – først Else-May Botten.
Else-May Botten (A) [11:23:22]: Skal vi nå klimamålene, må
vi ta politiske grep og finne de framtidige løsningene som legger
til rette for å få ned klimagassutslippene også fra industrien.
Norsk prosessindustri har gjennomført store reduksjoner i klimagassutslippene siden
1990 og har klare planer for hvordan de skal få ned resten av utslippene
innen 2050. Med dette budsjettforslaget fra regjeringen settes den
innsatsen som har vært lagt ned rundt karbonfangst, i spill. Både
Yara og Norcem har kommet langt i sine planer om fullskala fangstanlegg.
Det samme har Klemetsrud med sitt forbrenningsanlegg.
Slike store satsinger
trenger forutsigbarhet og trygge rammebetingelser for å løfte oss
fram. Tomt prat og hvileskjær får ikke klimagassutslippene ned.
Kan statsministeren svare på hvorfor man nå kutter her istedenfor
å satse? For det som blir sagt her, viser at man skal satse videre,
og det er store beløp. Men man kommer ikke med pengene, man kutter.
Statsminister Erna Solberg [11:24:29]: Jeg tror jeg primært
vil henvise til mitt forrige svar. Vi er altså nå ferdig med utredningsarbeidet
til jul. Vi skal nå oppsummere. Så skal vi gå over i en eventuell
implementeringsfase, som vil innebære milliardbeløp. Jeg hørte ønsker
i Stortinget om at man skal gjennomføre tre prosjekter. Det er betydelige
beløp de neste årene, som sannsynligvis – hvis vi skal gjennomføre
tre – fort kan være oppe i størrelsen til Nasjonal transportplan
i de årlige prioriteringene i budsjettet. Skal vi gjennomføre ett,
er det selvfølgelig mindre.
Dette er de vanskelige
valgene. De vil komme til Stortinget når vi er ferdige. Det er alltid
i prosjekter en utredningsfase, så skal det oppsummeres, og så skal
det fattes beslutning på om man går på tre, om man går på ett, om
man går på ingen. Det er det punktet vi kommer til i løpet av denne
våren. Jeg er jo spent på å høre om Arbeiderpartiet har tenkt å
gjennomføre tre. Da blir det interessant å høre hvilket skattenivå
vi skal ha fremover.
Presidenten: Une
Bastholm – til oppfølgingsspørsmål.
Une Bastholm (MDG) [11:25:42]: Karbonfangst og -lagring for
industrien er en forutsetning for å nå klimamålene våre. I stedet
for å kutte nå burde regjeringen ha lagt fram en finansieringsplan
for alle de tre store punktutslippene i Norge som vi vet vi må gjennomføre
i løpet av de neste årene.
Et annet viktig
klimatiltak som regjeringen ofte framhever selv, er å gjøre det
lettere å velge miljøvennlig for folk flest. Derfor var vi mange
som var overrasket da vi så at regjeringen foreslår å øke momsen
på kollektivtransporten fra 10 pst. til 12 pst. – dette altså etter
å ha økt momsen fra 8 pst. til 10 pst. i fjor, noe som gjorde at Ruter
i Oslo og Akershus tapte 23 mill. kr i fjor.
Jeg vil også minne
statsministeren om at Stortinget har vedtatt at veksten i persontransporten
i byene skal tas med kollektivtransport, sykkel og gange. Regjeringen skriver
i budsjettforslaget at det vil komme noe kompensasjon, men Ruter
oppgir nå at de regner med å tape 16 mill. kr i år på grunn av momsøkningen.
Hvem mener statsministeren
skal ta kostnaden for regjeringens økning i momsen på kollektivtransport? Skal
det være kommunene eller de reisende?
Statsminister Erna Solberg [11:26:50]: Det er kanskje noe
på siden av hovedspørsmålet, men siden det er første spørretime,
tenker jeg at jeg kan svare på det.
Det er et system
hvor vi kompenserer for økningen i form av hva tilskuddene til fylkeskommunene
utgjør, og hvilke kostnader de har. Det treffer aldri 100 pst. for
hver enkelt fylkeskommune. Noen vil ende opp med å få litt mer,
og noen vil kanskje få litt mindre. Sånn er alle overføringssystemer
mellom stat og kommune på dette området. Men vi øker altså forbruksbeskatningen
i Norge gjennom dette, og vi gjør momssystemet vårt likere. Man
kan være for eller imot det, men det er solide satsinger på kollektivutbygging
i dette budsjettet – over 600 mill. kr. Det er en stor satsing på
kollektiv, og kollektiv vernes i stor grad mot det som gjøres med
momsendringene her.
Presidenten: Ola
Elvestuen – til oppfølgingsspørsmål.
Ola Elvestuen (V) [11:28:06]: Jeg tror jeg kunne velge hva
jeg går videre med, men jeg gjør det når det gjelder karbonfangst
og -lagring.
Det er ingen tvil
om at karbonfangst og -lagring kommer til å være nødvendig for å
nå de internasjonale klimamålene, og for at vi skal ha negative
utslipp i andre halvdel av dette århundre. Norge har i noen år vært
ganske alene om å ha en satsing, men vi så i forrige uke, med en
ny regjering i Nederland, at Nederland igangsetter omfattende satsing
på karbonfangst og -lagring med en reduksjon på 50 pst. av utslippene
innen 2030, og 20 pst. av dette skal tas ved karbonfangst og lagring.
Vi fra Venstre
er for grundighet i planleggingen, men vi må passe på at den tiden
det tar, ikke gjør at prosjektene forsvinner på veien. Mitt spørsmål
blir til statsministeren: Er hun trygg på, før saken kommer til
Stortinget, at det ikke skapes en så stor usikkerhet at prosjektene
i seg selv settes i fare? Og videre: Vil hun ha et større samarbeid
også med Nederland, nå som det blir en mulighet?
Statsminister Erna Solberg [11:29:17]: Regjeringen gikk på
et tidligere tidspunkt inn i et samarbeid med Nederland og åpnet
for det når det gjelder CCS, tidlig i forrige periode. Nederland
avsluttet egentlig sin satsing på det tidspunktet, så får vi se
om det nå tas opp ny satsing knyttet til det.
Vi er nå kommet
til et stadium hvor vi videre arbeider ferdig prosjekter frem mot
jul/tidlig januar. Det er midler til å holde varm organisasjonen
i dette, slik det ligger i budsjettet. Så må vi jobbe med resultatene
fra konseptstudiene, gå igjennom og se hvordan dette skal fases
inn, og nettopp da velge om vi skal ha en eller tre.
Vi må altså ta
hensyn til den kostnaden dette vil ha i årene fremover. Vi kan alle
være for noe når vi ikke ser regningen, men når vi ser regningen,
må vi også begynne å diskutere om dette er det riktigste tiltaket.
Er det det som gir mest effekt? Er det dette som har mest klimaeffekt
fremover? Det må vi gjøre for alle tiltak når de kommer.
Presidenten: Dermed
er den muntlige spørretimen omme.
Ordinær spørretime
Presidenten: Det
blir noen endringer i den oppsatte spørsmålslisten, og presidenten
vil i den sammenheng vise til den elektroniske spørsmålslisten i
salappen.
Den foreslåtte
endringen i dagens spørretime foreslås godkjent. – Det anses vedtatt.
Endringen var som følger:
Spørsmål 5, fra representanten Kjersti
Toppe til justis- og beredskapsministeren, vil bli besvart av innvandrings-
og integreringsministeren som rette vedkommende.
Jan Bøhler (A) [11:31:01]: Jeg tillater meg å stille følgende
spørsmål til kommunal- og moderniseringsministeren:
«Etter at vinneren av arkitektkonkurransen
om regjeringskvartalet er kåret, har prosjektet igjen møtt mye kritikk,
bl.a. fra byrådet i Oslo og flere stortingsrepresentanter. Det handler
om massivt bygningsvolum på lite areal - som har vært tema siden
idéforslagene kom i 2015. I tidligere diskusjoner i Stortinget og
i media har statsråden vært åpen for fortsatt bruk av R5 og R6 i Akersgata
som huser åtte departementer, for slik å redusere bygningsvolumet.
Når vil statsråden
ta stilling til dette, og hvordan vil Stortinget bli involvert?»
Eva Kristin Hansen hadde
her overtatt presidentplassen.
Statsråd Jan Tore Sanner [11:31:45]: Som representanten Bøhler
peker på, ble omfanget av det nye regjeringskvartalet diskutert
da idéskissene kom i 2015. Prosjekt nytt regjeringskvartal ble deretter
vesentlig nedskalert ved at vi reduserte arealnormen fra 25 m2 til 23 m2 brutto per ansatt.
Dette innebærer at det kan bygges 9 000 færre kvadratmeter enn det
som fremkom i idéskissene. Dette er også fornuftig sett fra et klima-
og miljøperspektiv.
Bystyret i Oslo
støttet hovedgrepene i forslaget til reguleringsplan, der størstedelen
av ny bebyggelse legges mellom Grubbegata og Møllergata, og der
åpenhet og tilgjengelighet er viktige førende premisser. Samtidig påpekte
bystyret at området er presset arealmessig, og at romprogrammet
bør reduseres.
Regjeringen vil
i første halvdel av 2018 ta standpunkt til hvordan prosjektet skal
planlegges videre frem mot fullført forprosjekt og kvalitetssikring
– KS2. I forbindelse med budsjettet for 2019 vil vi beskrive de
valgene som da ligger til grunn for den videre planleggingen. Deretter,
trolig i annen halvdel av 2019, fremmes forslag for Stortinget om
igangsetting av prosjektet med forslag til byggestart, fremdrift,
bevilgning mv.
Frem mot sommeren
2018 skal en rekke temaer analyseres. Vi har i Prop. 1 S for 2016–2017
orientert om at R6 ikke skal inngå i nytt regjeringskvartal – dette
av sikkerhetshensyn.
Vi ønsker imidlertid
å plassere noen av regjeringskvartalfunksjonene i R5, dvs. regjeringsbygget
vest for Akersgaten. Hvilke funksjoner og omfanget av disse må vi
komme tilbake til. Videre legger vi opp til trinnvis utbygging av
nytt regjeringskvartal. Dermed må det avklares hvilke bygg som skal
bygges i første byggetrinn, og hvilke departementer som skal inn
i disse byggene.
Enkelte har foreslått
at det nye regjeringskvartalet kan nedskaleres ved at Utenriksdepartementet
ikke flyttes fra Victoria terrasse. Regjeringen baserer planleggingen
på at Statsministerens kontor og alle departementene – unntatt Forsvarsdepartementet
– skal inn i det nye regjeringskvartalet.
En rekke momenter
taler for en samling av departementene, bl.a. økonomi, bedre effektivitet
og samhandling, fleksibilitet, mer representativt bymiljø og færre stengte
gater. Rådet fra Politidirektoratet går ut på at vi bør sikre et
samlet regjeringskvartal fremfor å sikre flere enkeltstående departementer
plassert rundt om i byen.
Diskusjonen om
Victoria terrasse startet allerede i 2009. Da planla Utenriksdepartementet
å flytte til nye lokaler ved å bygge på vestbanetomten.
Frem mot 2018
vil departementet vurdere både omfang og utbyggingstakt for nytt
regjeringskvartal. Blant annet gjelder dette hvilke funksjoner som
kan legges til R5.
Jan Bøhler (A) [11:34:53]: Jeg takker for svaret.
Jeg vil understreke
at byggingen av nytt regjeringskvartal handler om det største nasjonale
byggeprosjektet i hvert fall i ti år framover, og om nasjonale symboler som
har stor betydning både for byen og for landet, og det bør ha bred
forankring i Stortinget og i opinionen.
Jeg var veldig
fornøyd med de rundene vi hadde i 2015, om hva som kunne vurderes
med hensyn til å redusere bygningsvolumet. Statsråden konkluderte
med, som han også sa til Aftenposten 18. desember, når det gjaldt
bruk av de bygningene som kalles R5 og R6, at det var godt grunnlag
for å gå videre med dette. Min bekymring er at jeg siden den gang
ikke har sett noen nærmere tilbakemelding om det. Jeg la merke til
at etter kåringen av vinneren nå gjentok statsråden at det var fleksibelt med
hensyn til bygningsvolum. Mitt spørsmål er: Mener ikke statsråden
at det er på tide nå for dem som jobber med prosjektering og planlegging,
å vite mer om størrelsen på bygningsvolumet enn at man skal vente
helt til 2019 med endelige beslutninger?
Statsråd Jan Tore Sanner [11:36:10]: Dette er, som representanten
Bøhler sier, et stort prosjekt, og det er i hjertet av Oslo. Derfor
er vi opptatt av en god forankring gjennom en god dialog med Oslo
bystyre og byrådet, og de har gitt sin tilslutning til hovedgrepene
i reguleringsplanen. Vi orienterer også Stortinget med jevne mellomrom,
bl.a. gjennom budsjettproposisjonene.
Så er det riktig
som representanten sier, at vi hadde en god diskusjon om dette i
2015, og etter det ble prosjektet nedskalert ved at vi gikk fra
25 m2 til 23 m2. Vi orienterte
allerede i desember 2015, og så videre i budsjettproposisjonen for
2017, om at det ikke var aktuelt å gå videre med R6 – og det av
sikkerhetshensyn. Men fortsatt vurderer vi hvordan vi kan bruke
R5. Vi mener at det skal kunne brukes til regjeringsfunksjoner.
Det vil også bli vurdert en trinnvis utbygging, slik at vi har den fleksibiliteten
som vi hele tiden har varslet.
Jan Bøhler (A) [11:37:17]: Jeg takker for tilleggssvaret.
Det er klart at
9 000 m2 er en ganske ubetydelig nedskalering av et prosjekt på
– jeg tror det er – 144 000 m2, som det handler om nå. Men hvis
man beholder fem departementer som i dag er i R5, vil det være en
stor endring av bygningsvolumet. Så jeg mener at når man holder
på med arkitektkonkurranser, holder på med prosjektering, skal inn
i disse fasene, er det behov for å ta beslutningen om bruk av R5.
Statsråden viser
til god prosess med byrådet i Oslo osv. Jeg la merke til at byrådslederen
i Aftenposten kommenterte vinneren av arkitektkonkurransen, han
kalte prosjektet en steinørken og brukte ganske sterke ord om at
byrådet ønsket bl.a. bruk av UD videre. Jeg har sett en rekke lederartikler
i ulike aviser – både flere stortingsrepresentanter, tidligere statsminister
og tidligere utenriksministre har tatt opp debatten. Statsråden
viser i de sammenhenger bare til sikkerhetshensyn. Mitt spørsmål
er: Er det ikke behov for å tenke igjennom om de sikkerhetshensynene
skal trumfe så mye av den offentlige debatten som det ser ut til
at statsråden legger opp til?
Statsråd Jan Tore Sanner [11:38:33]: Nå er nok den offentlige
debatten noe mer nyansert enn det representanten Bøhler gir uttrykk
for. Jeg har også lyst til å si at jeg er glad for Bøhlers engasjement
i denne saken, og at representanten ved flere anledninger har tatt
den til åpen diskusjon i Stortinget – det mener jeg er svært viktig.
Nettopp fordi det nye regjeringskvartalet skal være åpent, det skal
være inkluderende, det skal være en del av bykjernen, er det viktig
at ulike hensyn vektlegges. Og det er forskjellige grunner til at
både den forrige og den nåværende regjering har lagt vekt på samling
av departementene. Det handler også om effektivitet i regjeringsarbeidet.
Det handler om å unngå stengte gater og sikring av mange bygg rundt
om i Oslo, som også er en del av hvordan man kan åpne byen mer.
Så det er en totalvurdering. Men når vi tar beslutningene, må det være
basert på fakta, og det betyr at når endelig beslutning om R5 skal
tas, må det være faktabasert, og da må vi vite at dette også er
sikkert, ellers er jeg helt sikker på at det blir nye runder om
det også i Stortinget. Men jeg ser frem til videre diskusjon og
åpenhet rundt utviklingen av det nye regjeringskvartalet.
Ruth Grung (A) [11:40:02]: «Det er bred enighet om å bruke
skattepenger til å stimulere til nyskaping, men statsstøtten skal
ikke være konkurransevridende. Ifølge EØS-rettens regler for offentlig
statsstøtte skal investeringer skje på markedsvilkår. Innovasjon
Norge ga Moods of Norway et risikolån på 5 mill. kroner i februar
etter flere år med underskudd. De fikk ikke mer lån i banken, og
det var stor usikkerhet om hvorvidt virksomheten ville bli lønnsom
igjen.
Mener statsråden
at vi skal bruke offentlige skattepenger på slike, kanskje ulovlige,
risikolån?»
Statsråd Monica Mæland [11:40:43]: Stortingsrepresentant
Grung stiller spørsmål om et lån Innovasjon Norge ga til bedriften
Moods of Norway i februar i år. Lånet var på 5 mill. kr og ble gitt
under ordningen for distriktsrettede risikolån. Dette er en låneordning
som forvaltes av Innovasjon Norge på vegne av de enkelte fylkeskommunene,
i dette tilfellet Sogn og Fjordane.
Formålet med og
premissene for ordningen omtales i de årlige budsjettproposisjonene
fra Kommunal- og moderniseringsdepartementet, hvor det i proposisjonen
for 2017 står at distriktsrettede risikolån skal bidra til «et verdiskapende
næringsliv i områder med spredt bosetning og store avstander». Lånene
«kan gis til toppfinansiering av
antatt lønnsomme investerings- og utviklingsprosjekter som er vanskelig
å finansiere i det private kredittmarkedet. Lånene kan innvilges
både til nyetableringer og etablerte bedrifter».
Jeg forvalter
som kjent statens eierskap i Innovasjon Norge. Stortingsrepresentanten
Grung legger til grunn for sitt spørsmål at
«Ifølge EØS-rettens regler for offentlig
statsstøtte skal investeringer skje på markedsvilkår».
Jeg er enig med
representanten Grung i at dette er et hovedprinsipp, men samtidig
åpner statsstøttereglene for en rekke unntak fra denne hovedregelen.
Det er disse unntakene som hjemler mange tilskudds- og låneordninger
rettet nettopp mot distriktene, små og mellomstore bedrifter, bærekraft,
forskning og innovasjon. Dette er velbegrunnede unntak som skaper
verdier for samfunnet. Nettopp derfor gis mange av Innovasjon Norges lån
på andre vilkår enn rent kommersielle aktørers lån gjør. Dette ligger
også til grunn for bevilgningene Stortinget har vedtatt til selskapet,
og i regjeringens forslag til statsbudsjett.
Etterlevelse av
statsstøttereglene er noe departementet legger vekt på i dialogen
med selskapet, og jeg oppfatter at selskapet også har stor oppmerksomhet
på dette i sitt arbeid. Distriktsrettede risikolån er meldt til ESA
og forankret i unntakene for regional støtte.
Innovasjon Norge
gjør uavhengige vurderinger og beslutninger i enkeltsaker, basert
på de oppdragene og føringene selskapet får. Det skal selvsagt ikke
gis støtte som bryter med statsstøttereglene. Når det gjelder Innovasjon
Norges oppdragsgivere, altså fylke og stat, følger vi i hovedsak
opp vårt formål med selskapet gjennom våre årlige rapporteringer
og evalueringer av selskapet.
Ruth Grung (A) [11:43:11]: Takk for svaret. Slik jeg oppfatter
det, er det en vanskelig balansegang mellom det å gi risikolån og
samtidig ha bred aksept i befolkningen for hvordan vi forvalter
offentlige midler, ikke minst skattepenger.
Jeg mener det
er viktig med en offentlig debatt. Etter at jeg sendte over spørsmålet,
kom det også et svar fra Innovasjon Norge, det synes jeg er positivt.
Er det slik at det er ulike vilkår knyttet til risikolån i distrikter
enn ellers? Er de innfridd? En postdoktor fra Det juridiske fakultet
i Bergen stiller også spørsmål om dette er i samsvar med EØS-reglene.
Ministeren henviser
til at det er løftet opp på generell basis. Er det slik at ministeren
etterprøver om det skjer også i enkelttilfeller, der man har stilt
spørsmål f.eks. om denne tildelingen? Det viser seg at det kort
tid etter faktisk ikke var grunnlag for lønnsomhet, og bedriften
gikk konkurs – beklageligvis.
Statsråd Monica Mæland [11:44:12]: Jeg har virkelig ingen
problemer med at det blir en offentlig debatt om dette, det forstår
jeg veldig godt når det gis et lån på 5 mill. kr, og noen måneder
etter går bedriften konkurs. Men vi må da legge til grunn at Innovasjon
Norge har gjort en konkret vurdering, sett et potensial for bedriften.
Det er ikke slik at det at en bedrift går med tap, hindrer bedriften
i å få risikolån. Men Innovasjon Norge skal gjøre en faglig vurdering
av hvilket potensial som ligger til grunn. Jeg kjenner ikke hvilke
vurderinger som er gjort der. Innovasjon Norge både skal og må ta
disse vurderingene selv og stå inne for de beslutningene de tar.
Derfor synes jeg også det er bra at de svarer for disse beslutningene.
Når det gjelder
vår oppfølging, kan den skje basert på enkelthendelser, enkeltselskaper
og omtale i avisen. Vi kan selvfølgelig stille spørsmål, det gjør
vi, men vår hovedoppfølging skjer gjennom eierdialog hvor vi påser at
Innovasjon Norge når de målene de skal. Det er forskjell på risikolån
i distriktene og i sentrale strøk. Og det er meldt til ESA.
Ruth Grung (A) [11:45:18]: Takk for svaret fra ministeren.
En annen problemstilling
som har dukket opp i kjølvannet av støtten, er at eierne har etablert
selskapskonstruksjoner hvor de har tatt ut betydelig utbytte. Hvordan
stiller ministeren seg til den problemstillingen, ved at bedrifter
som har gått bra over lang tid – og det er bra at de tjener penger
– tar ut utbytte i egne selskap, og så søker om lån til det som
er igjen av virksomheten?
Statsråd Monica Mæland [11:45:50]: Her støtter jeg meg på
det lovverket vi har, som er ganske grundig og godt når det gjelder
konkursrammete virksomheter. Da er det slik at kreditorene i et
selskap selvfølgelig grundig går igjennom hvordan reglene for dette
er etterlevd. Det er veldig klare regler for hvordan man kan håndtere
et bo, gitt at det f.eks. er insolvent. Jeg regner med at konkursgjennomgangen
blir klarere om det som er gjort, er gjort på en lovlig og korrekt
måte.

Nicholas Wilkinson (SV) [11:46:32]: «Verden over arrangeres
Equal Pay Day for å markere den globale uretten at kvinner tjener
mindre enn menn. Hovedorganisasjonen Unio markerer Likelønnsdagen
i dag, 18. oktober, som et symbol på at deres medlemmer fra denne
datoen og ut året jobber «gratis» om de sammenligner seg med de
mannsdominerte gruppene med like lang utdanning.
Hvilke konkrete
grep har den sittende regjering gjennomført for å sikre at lønns-
og inntektsgapet mellom menn og kvinner tettes, ut over å vise til
arbeidslivets parter?»
Statsråd Anniken Hauglie [11:47:13]: Det grunnleggende prinsippet
om at kvinner og menn i samme virksomhet skal ha lik lønn for samme
arbeid eller arbeid av lik verdi, er forankret i likestillingsloven
§ 21.
I 2016 var den
gjennomsnittlige månedslønnen for heltidsansatte kvinner nesten
88 pst. av menns lønnsnivå. Den viktigste grunnen til lønnsforskjellene
er at kvinner og menn arbeider i ulike sektorer, bedrifter, yrker
og stillinger. Kvinner dominerer i offentlig sektor, mens menn arbeider
i større grad innenfor privat sektor. Lønnsnivået for dem med høyere
utdanning er høyere i privat sektor enn i offentlig sektor. Når
vi korrigerer for yrke, næring, sektor og lengde på utdanning, blir
lønnsforskjellene mellom menn og kvinner om lag halvert.
Sammenliknet med
andre land er yrkesdeltakelsen blant kvinner særlig høy. Det må
ses i sammenheng med at vi har en bredt basert familiepolitikk,
som legger til rette for å kombinere jobb og omsorgsoppgaver, og
at kvinner har fått stadig høyere utdanning. Det er nå flere kvinner
enn menn som tar høyere utdanning.
Når vi vet at
de med høy utdanning jobber mer heltid, kan vi legge til grunn at
tilnærmingen mellom menn og kvinner fortsetter. En ny rapport fra
Statistisk sentralbyrå viser at mødre som er i jobb, nå nærmer seg
arbeidstiden som fedre har.
Et forslag om
å styrke bestemmelsen i arbeidsmiljøloven om fortrinnsrett for deltidsansatte
til utvidet stilling framfor nyansettelser ble sendt på høring i
sommer, med høringsfrist 31. oktober i år. Siktemålet med forslaget
er å redusere bruk av ufrivillig deltid og dermed sikre særlig kvinner
en mer stabil tilknytning til arbeidslivet – noe som igjen vil ha
betydning for lønn.
Utjevningen i
lønnsforskjellene mellom kvinner og menn vil gå raskere om kvinner
og menn i større grad velger utdanninger og senere yrker på tvers
av det tradisjonelt kjønnsdelte arbeidsmarkedet i Norge.
Videre velstandsvekst
er avhengig av et velfungerende arbeidsmarked med stor grad av omstillingsevne.
Regjeringen har ansvaret for at lover og regler legger til rette
for slik fleksibilitet i arbeidsmarkedet. Men jeg vil presisere
at det er partene i arbeidslivet som har ansvar for lønnsdannelsen
og gjennomføringen av lønnsoppgjørene. TBU og Regjeringens kontaktutvalg
er viktige møtepunkter for å bygge felles forståelse av sentrale
utfordringer for norsk økonomi.
Prinsippene om
lik lønn for arbeid av lik verdi står fast. Og både partene og regjeringen
er opptatt av at lønnsutjevningen fortsetter. Men årsakene til ulikheten er
sammensatte, og kunnskap er viktig. I TBU følges lønnsutviklingen
for kvinner og menn tett. I forrige stortingsperiode etablerte regjeringen
en arbeidsgruppe under Arbeidslivs- og pensjonspolitisk råd som
skal jobbe spesielt med likestillingsspørsmål, bl.a. gjennom ulike
forskningsprosjekter. Regjeringen støtter bl.a. programmet «Jenter
og teknologi», hvor målet er å øke jenteandelen i teknologifag på
alle nivåer i utdanningssystemet.
Kvinners deltakelse
i arbeidsmarkedet og utdanning nærmer seg menns. Som understreket
bl.a. i regjeringens perspektivmelding er det viktig at denne utviklingen
fortsetter.
Nicholas Wilkinson (SV) [11:50:16]: Vi står fortsatt i en
situasjon der likelønnen knapt har bedret seg over veldig mange
år. Det går framover, men det går altfor sakte.
Statsråden har
rett i at om vi utligner for sektor eller arbeidstid, er det noe
mer likt. Men vi kan jo f.eks. ta med finansinntekter og det at
menn fortsatt eier størsteparten av eiendommene i Norge. Når regjeringen
velger å gi store skattekutt til dem som eier mange aksjer, øker det
inntektsforskjellene i samfunnet.
Jeg takker for
svaret om hva regjeringen har gjort av grep til nå, men jeg vil
også stille et oppfølgingsspørsmål: Hvilke nye grep vil regjeringen
ta framover – utover å vise til partene i arbeidslivet – for å sikre
bedre likestilling mellom menn og kvinner når det gjelder både lønn og
inntekt?
Statsråd Anniken Hauglie [11:51:02]: Det er viktig å understreke
partenes ansvar for lønnsdannelsen i Norge. Det er litt vanskelig
å se for seg at man skal gripe inn i hvordan lønnsdannelsen skal
være. Det er prioriteringer som partene gjør i de ulike sektorene.
Vi gjør mye. Som
jeg sa, har vi nå hatt ute på høring et forslag om fortrinnsrett
til heltid, at man når man har hatt deltidsstilling, kan få fortrinnsrett
til stillinger som lyses ut. Vi støtter flere prosjekter for å bidra
til mer utradisjonelle valg. Jeg nevnte «Jenter og teknologi». Jeg
kunne også nevnt «Menn i helse». Vi har endret arbeidstidsreglene
i arbeidsmiljøloven, nettopp for å bidra til økt fleksibilitet for
arbeidstakerne. Vi har også igangsatt flere prosjekter og nedsatt
arbeidsgrupper i ulike departementer, nettopp for å se på hvordan
kjønnsforskjellene påvirker.
Vi har store kompetansesatsinger
også innenfor de sektorer og bransjer hvor kvinnene dominerer, fordi
vi vet at kompetanse også vil kunne påvirke lønn. Går man fra en
deltidsstilling til en helere stilling, får man lettere tilgang
på kompetanse. Kompetanse bidrar også til økt lønn. Vi ser (presidenten
klubber) at utviklingen går i rett retning.
Presidenten: Nicholas
Wilkinson – vær så god.
Nicholas Wilkinson (SV) [11:52:11]: Jeg må si at nå er jeg
litt skuffet. Det jeg spurte om, var hvilke nye grep regjeringen
vil gjøre nå, utover å vise til partene i arbeidslivet – og vi fikk
listet opp de samme grepene som statsråden skrøt av i sitt første
innlegg. Det jeg spør om, er: Hvilke nye grep vil regjeringen gjøre
for likestilling?
La meg starte
på et veldig viktig felt for oss i SV – som et godt forslag til
hvor regjeringen kan starte. Ja, det er gjort noen grep når det
gjelder fortrinnsrett til heltid. Det kan være bra. Men vi har store
problemer. Jeg skal nå straks møte Madeleine. Hun er helsefagarbeider,
har kun 19 pst. stilling og ønsker å jobbe mer, men får ikke muligheten.
Vi vet at 40 pst. av kvinner jobber deltid, mot 16,8 pst. av menn.
Vi vet også – som statsråden sier – at det ofte er i offentlig sektor
problemene er størst. Vil regjeringen gå sammen med SV for å sikre
en rettighetsfesting av heltid, slik at vi kan få flere i heltidsstilling, spesielt
innen helse- og omsorgssektoren, men også i resten av offentlig
sektor?
Statsråd Anniken Hauglie [11:53:11]: Vår felles velferd er
avhengig av at flere jobber mer. Dessverre er det slik at litt for
mange jobber deltid frivillig. Vår oppgave er selvfølgelig å fjerne
alle stengsler som hindrer ufrivillig deltid. Det gjør vi – bl.a.
med de forslagene som har vært ute på høring. Høringsfristen er
ennå ikke gått ut, så vi får komme tilbake igjen til oppfølgingen
av høringsuttalelsene. Men hovedutfordringen i dag er at for mange
jobber deltid frivillig.
Det er viktig
at vi fjerner de stengslene som holder folk utenfor. Vi gjør flere
ting nå. Blant annet har vi – som jeg sa – igangsatt flere prosjekter
under flere departementer. Det er arbeid som pågår nå, som selvfølgelig skal
følges opp når det arbeidet blir avsluttet i løpet av året. Vi har
kompetansehevingen som vi nå har igangsatt innenfor viktige kvinnedominerte
sektorer – innenfor læreryrket, innenfor barnehageyrket. Kompetansepluss-ordningen
er viktig nettopp for å heve kompetansen hos dem som er ufaglærte.
Vi vet at kompetanse vil kunne føre til høyere lønn for dem som
i dag har lav kompetanse og små stillingsbrøker.
Masud Gharahkhani (A) [11:54:42]: «Norske aviser er allerede
i en vanskelig situasjon med sviktende annonseinntekter og opplag.
Hvorfor velger
regjeringen å gjøre situasjonen enda vanskeligere ved å kutte i
produksjonsstøtten, som for mange redaksjoner er nødvendig for videre
drift og for å klare den digitale overgangen?»
Statsråd Linda C. Hofstad Helleland [11:55:01]: Først og
fremst vil jeg gratulere representanten Gharahkhani med plass på
Stortinget og ikke minst med å være medlem av den viktige komiteen
familie- og kulturkomiteen. Jeg håper på godt samarbeid og mange
interessante debatter, ikke minst om mediepolitikken i tiden fremover.
Frie uavhengige
medier er en del av demokratiets infrastruktur. Regjeringen mener
noe av det viktigste vi kan gjøre for å hjelpe mediene gjennom en
krevende omstillingsfase, nemlig er å stimulere til nødvendig fornyelse
og innovasjon. Da trengs det å gjøres endringer i dagens mediestøtte.
Regjeringen har
allerede tatt viktige grep for å modernisere det mediepolitiske
virkemiddelapparatet. Vi har innført momsfritak for elektroniske
nyhetsmedier. I seg selv kan det gi en indirekte økning i støtten
til mediene på om lag 450 mill. kr i 2017, altså betydelig mer enn det
pressestøtten i seg selv gir. Til neste år vil verdien antakelig
stige.
Regjeringen varslet
i Sundvolden-erklæringen at pressestøtten over tid skulle legges
om, og nivået skulle reduseres. Derfor foreslår vi som en oppfølging
av vår erklæring et kutt i den direkte støtten på 18,5 mill. kr.
Vi vet at totaliteten på pressestøtte i dag er om lag 8 mrd. kr.
Mediestøtten skal
legge til rette for et mangfold av ulike aviser. Likevel er det
sånn at fem aviser mottar over halvparten av produksjonstilskuddet
til nyhets- og aktualitetsmedier. Regjeringen mener det er på tide
at vi tar en grundig gjennomgang av hvordan tilskuddene brukes og
fordeles, for å sikre et godt mediemangfold også for fremtiden.
Derfor kommer vi til å diskutere dette nøye i stortingsmeldingen
som vi skal legge frem for Stortinget. Vi vurderer å vri en større
del av mediestøtten mot innovasjon, mot utvikling, og vi har tatt
et første skritt på veien gjennom forslaget til neste års statsbudsjett,
der vi har etablert en ny innovasjonsrettet tilskuddsordning for
lokalavisene.
Etter år med opplagsnedgang
redder man ikke en presset mediebransje bare ved å opprettholde
nivået på produksjonstilskuddet, der over halvparten av midlene går
til noen få aviser. Den norske mediebransjen trenger i stedet en
mediestøtte som utvikles og endres i takt med en endret medieverden.
Derfor må vi bidra til nyskaping og innovasjon, sånn at mediene
kan finne frem til bærekraftige forretningsmodeller i fremtiden.
Masud Gharahkhani (A) [11:58:02]: Jeg mener kulturministeren
må lytte. Ministeren mangler innsikt i Medie-Norges utfordringer.
Hennes argument er at kutt bidrar til innovasjon. Vel, pressekutt
betyr mindre innovasjon. På kort tid har 1 000 journalister forsvunnet
ut av redaksjonene. Google og Facebook har spist nesten 3 mrd. kr
av annonseinntektene. Regjeringens kutt betyr konkret at 30–40 nye
journalister forsvinner fra redaksjonene. Mediemangfold er en viktig
del av vårt demokrati. Kulturministeren har ansvaret for mediepolitikk.
I det ligger å bidra til mer mediemangfold, ikke mindre. Kulturministeren
har også innrettet kuttforslagene slik at det er de store, meningsbærende
avisene som rammes mest, altså de som er mest sitert.
Mitt spørsmål
er om vi ser en ny mediepolitikk fra kulturministeren – ikke en
bestevenn-strategi, men en uvenner-strategi, der de mediehusene
som er mest uenige med Høyre, får størst kutt.
Statsråd Linda C. Hofstad Helleland [11:59:00]: Jeg er enig
med representanten i at det er vår oppgave å sikre en fri og uavhengig
presse. Frie og uavhengige medier er en del av demokratiets infrastruktur.
Selv om mediemangfoldet peker på at mediene skal være selvfinansierende,
er det også en viktig oppgave for oss politikere å sikre denne uavhengigheten.
Da mener jeg at støtten slik den er innrettet i dag – pressestøtten
som ble etablert på slutten av 1960-tallet – ikke ivaretar det å
gi mediene en bærekraftig forretningsmodell, som sikrer et mediemangfold
over hele landet, og som sikrer overgangen til de digitale plattformene.
Vi ser at det viktigste, som mange peker på nå, fordi man øker digitale
abonnement fremfor papiravisabonnementene, er innføringen av nullmomsen,
som Arbeiderpartiet sa var veldig vanskelig, men som denne regjeringen
innførte, og som nå gir en indirekte støtte, en økning på om lag
450 mill. kr.
Masud Gharahkhani (A) [12:00:09]: Arbeiderpartiet har stått
i front for nullmomsen. Høyre var en av de siste som kom på banen.
Jeg hører også
at kulturministeren sier at hun skjermer lokalavisene for kutt,
men jeg mistenker at kulturministeren ikke ønsker en offentlig debatt
om at produksjonsstøtten har stått stille over flere år med Høyre og
Fremskrittspartiet, og gang på gang er foreslått kuttet i. La meg
bruke et konkret eksempel fra mitt vakre fylke, Buskerud, som jeg
vet kulturministeren kjenner godt til, og Eikerbladet: Fra 2013
til 2016 har annonseinntektene falt med 2,5 mill. kr. De har gjort
store kostnadskutt. I den samme perioden har pressestøtten kun økt
med 4 000 kr.
Så mitt spørsmål
til statsråden er: Hvordan mener kulturministeren at hun skjermer
lokalavisene, når de minste avisene får reelt kutt fordi støtten
deres ikke er justert for pris- og lønnsvekst over flere år?
Statsråd Linda C. Hofstad Helleland [12:01:02]: Jeg må opplyse
representanten om at faktisk noe av det siste Arbeiderpartiet sa
før de forlot regjeringskontorene for fire år siden – det begynner
heldigvis å bli lenge siden – var at det var umulig å gjøre noe
med hensyn til å innføre nullmomsen. Det er altså denne regjeringen
– til tross for det Arbeiderpartiet har sagt – som har fått den
på plass, og veldig mange aviser hevder nå at det er det viktigste
bidraget for å skape mer innovasjon og sørge for at flere abonnenter
går over til digitalt.
Så er det ingen
hemmelighet at vi har vært opptatt av å få endret på innretningen
av produksjonstilskuddet, fordi vi mener det ikke sikrer oss et
godt nok og bredt nok mediemangfold. Derfor er vi nå i full gang med
en stortingsmelding, som vi skal legge frem for Stortinget, hvor
vi arbeider med å finne løsninger som sikrer at pressen og en mediebransje
som er inne i en veldig krevende omstillingsfase, får de verktøyene
de trenger for å sikre oss en fri og åpen presse også i fremtiden.
Presidenten: Dette
spørsmålet, fra representanten Kjersti Toppe til justisministeren,
vil bli besvart av innvandrings- og integreringsministeren som rette
vedkommende.
Kjersti Toppe (Sp) [12:02:29]: «Justis- og beredskapsdepartementet
har tatt initiativ til og finansiert ein kampanje for å hindre at
flyktningar og migrantar legg ut på reise til ingen nytte. Kampanjen
viser ein lege som seier til ein person at personalet ved sjukehuset
vil nekte han behandling fordi han manglar dokument.
Vil statsråden
ta tydeleg avstand frå innhaldet i denne informasjonsformidlinga,
og kva gjer regjeringa for å korrigere det bildet som er skapt av
nådelause norske legar som nektar pasientar helsehjelp?»
Statsråd Sylvi Listhaug [12:03:06]: Justis- og beredskapsdepartementet
har over flere år finansiert informasjonstiltak rettet mot potensielle
migranter uten beskyttelsesbehov. Dette handler om å ta ansvar i
en situasjon der svært mange migranter legger ut på en risikofylt
reise mot Europa på sviktende grunnlag.
Vi vet hvor farlig
en slik reise er. Mange utsettes for overgrep, utnyttelse eller
kidnapping. Forholdene for migranter i Libya er nå ifølge internasjonale
organisasjoner forferdelige.
Mange reiser uten
å kjenne denne risikoen. Smuglere feilinformerer og tegner et rosenrødt
bilde av hva som venter i Europa. Det er derfor viktig å spre realistisk
informasjon om risikoen ved reisen og livet som migrant i Europa.
Informasjonstiltakene
retter seg primært mot potensielle migranter, ikke flyktninger.
Men også flyktninger behøver informasjon om risikoen ved å reise,
og jeg er sikker på at de fleste selv vil avveie risikoen mellom
å bli hjemme, søke beskyttelse i et land i regionen og å reise mot
Europa.
I 2014 ble det
gjennomført en informasjonskampanje i Somalia som Justis- og beredskapsdepartementet
finansierte. Målet var å gi potensielle migranter slik realistisk
informasjon. Tegneserien representanten Toppe viser til, var en
del av denne kampanjen. I denne framgår det at hovedpersonen ikke
får helsehjelp etter å ha blitt syk i møte med det norske kalde
klimaet. Dette handler ikke om nådeløse leger, men gjenspeiler norsk regelverk.
Realiteten ved
å oppholde seg ulovlig i Norge er at en ikke har lik rett til helsehjelp
på linje med befolkningen ellers. Dette innebærer f.eks. at en ikke
har tilgang til helsehjelp for alminnelige helseproblemer, som tegneserien
omtaler. Det er dette som er budskapet i tegneserien, og det er
ingen grunn til å korrigere dette bildet – snarere tvert imot. Det
er viktig at denne informasjonen kommer klart og tydelig fram, slik
at bl.a. somaliere uten et beskyttelsesbehov som vurderer å reise
hjemmefra, får et realistisk bilde av livet de kan møte i Norge
og i Europa.
Kjersti Toppe (Sp) [12:05:27]: Eg er ueinig med statsråden
i at denne teikneserien omhandlar personar som søkjer hjelp for
alminnelege helseplagar. Dei fleste ser på denne teikneserien på
ein annan måte, bl.a. har Legeforeininga reagert sterkt på denne
framstillinga, og dei har skrive brev til Justis- og beredskapsdepartementet
om at dei meiner at framstillinga av legen som nekta pasienten behandling,
er svært uheldig som informasjonsformidling frå offentlege myndigheiter.
Det bryt med Legeforeiningas verdiar og politikk og kan føra til eit
brot på den tilliten alle pasientar skal ha til ein lege. Dei ber
difor om ei korrigering av det bildet som no er skapt.
Er statsråden
ueinig med Legeforeininga? Og vil ikkje departementet korrigera
det bildet som er skapt?
Statsråd Sylvi Listhaug [12:06:28]: Som jeg har gjort rede
for, mener departementet at dette rett og slett er en beskrivelse
av det som er regelverket i Norge. Dersom man oppholder seg ulovlig
i Norge, har man ikke de samme rettighetene knyttet til helse som
det man har dersom man oppholder seg her på lovlig vis. Derfor mener
vi at det ikke er noen grunn til å korrigere dette, og vi kommer
heller ikke til å ta initiativ til det.
Så vil vi selvfølgelig
sende et skriftlig svar til Legeforeningen, der vi også redegjør
for dette.
Kjersti Toppe (Sp) [12:07:04]: Det er korrekt at det ikkje
er det same regelverket, men vi har eit regelverk i Noreg for helsehjelp
til personar utan fast opphald i riket. Helse er jo ein grunnleggjande
menneskerett som er slått fast i internasjonale konvensjonar. I
forskrift om rett til helse- og omsorgstenester i Noreg slår ein
fast at alle har rett til omgåande helsehjelp, til helsehjelp som er
heilt nødvendig og ikkje kan venta, til nødvendig helsehjelp før
og etter fødsel og abort og til smittevernhjelp. Barn har òg utvida
rettar. Dei har rett til nødvendige helse- og omsorgstenester frå
både kommunehelsetenesta og spesialisthelsetenesta.
Når statsråden
omtalar helse som eitt omgrep, framstiller ein det slik at har ein
ikkje dokument i Noreg, får ein ikkje helsehjelp. Dette burde verta
korrigert, og eg vil igjen spørja om ikkje statsråden ser at ein
bør nyansera bildet og framstillinga som har vorte skapt i denne
teikneserien.
Statsråd Sylvi Listhaug [12:08:10]: Når det gjelder denne
tegneserien, var det snakk om alminnelige helseproblemer i sammenheng
med en forkjølelse. Da har man ingen rettigheter til å få hjelp.
Så er det helt
riktig som representanten påpeker, at det finnes et regelverk som
er underlagt helseministeren, som klargjør på hvilket tidspunkt
man ved ulovlig opphold i Norge har krav på helsehjelp. Dette ble sist
gang – etter det jeg kjenner til – revidert og tydeliggjort i 2011.
Det var da representanten Toppes parti satt i regjering, og dermed
vil jeg tro at hun også støtter det regelverket som ligger til grunn
i dag.
Men som sagt mener
vi at det ikke er grunnlag for korreksjon, rett og slett fordi det
tilfellet som er omtalt i denne tegneserien, ikke innbefatter de
rettighetene som man påpekte.
Sigbjørn Gjelsvik (Sp) [12:09:16]: «Ifølge Budstikka 10.
oktober 2017 opplever Asker og Bærum legevakt at politiets responstid
ved bråk i helgene er blitt dårligere etter sammenslåingen av politidistriktene,
og at legevakten har måttet leie inn vektere i helgene for å ivareta sikkerheten
for pasienter og ansatte.
Hvilken sammenheng
mener statsråden det er mellom den manglende politiberedskapen og
politireformen, og hva har statsråden tenkt å foreta seg i denne
saken for å sikre at politiets evne til å ivareta sikkerheten ikke
blir svekket?»
Statsråd Per-Willy Amundsen [12:09:52]: Først vil jeg informere
om at jeg har svart stortingsrepresentant Elisabeth Fanghol skriftlig
på et tilsvarende spørsmål .
Når det gjelder
situasjonen ved Asker og Bærum legevakt, vil jeg presisere at det
er politimesterens ansvar å løse samfunnsoppdraget innenfor de til
enhver tid gjeldende rammebetingelser. Politiets gjøremål omfatter
en rekke oppgaver, en rekke oppdrag, og det er derfor viktig med
gode vurderinger knyttet til prioriteringer.
Politidirektoratet
har innhentet informasjon fra politimesteren i Oslo, som opplyser
at det har vært 22 utrykninger i tilknytning til Asker og Bærum
legevakt og Bærum sykehus i perioden 26. april–12. oktober i år. Ingen
av disse var registrert som hasteoppdrag. Jeg er gjort kjent med
at det er avtalt et møte mellom politiet og legevakten i Asker og
Bærum, hvor det skal diskuteres hvordan man kan skape et best mulig
polititilbud til bl.a. legevakten.
Fra regjeringen
tiltrådte i 2013 har det blitt 2 137 flere årsverk i politiet. Om
lag 1 200 av disse er polititjenestekvinner og -menn. Dette viser
at en stor og krevende reformperiode ikke har gått på bekostning
av politiberedskapen. Samtidig legges det gjennom nærpolitireformen
grunnlag for en redusert responstid gjennom etablering av større
og mer robuste politidistrikt, operasjonssentraler og en kraftig
bemanningsøkning. Særlig fokuseres det på å redusere responstiden
på de oppdrag der liv og helse står i fare. Målinger viser at politiet
på disse oppdragene i hovedsak når de målene som er satt for 2017.
Avslutningsvis
vil jeg understreke at en av regjeringens hovedprioriteringer er
å sikre befolkningen, sørge for trygghet i samfunnet – noe vi bl.a.
har gjort gjennom det som er en historisk satsing på norsk politi.
Sigbjørn Gjelsvik (Sp) [12:12:46]: Jeg takker for svaret.
Igjen må jeg dessverre registrere at statsråden bidrar med selvskryt,
mens problemer som blir beskrevet, blir skjøvet nedover i systemet.
Det er statsråden som sitter med det overordnede ansvaret for norsk
politi. Det er riktig at det har vært en økning i antall politistillinger,
men det er framfor alt det sentrale byråkratiet som har økt. Det
som dessverre har skjedd i denne perioden, er at politiets evne
til å handle i hverdagen er blitt redusert. Fremskrittspartiet gikk
i 2013 til valg på å legge ned POD, men i løpet av fire år er antallet
ansatte nesten doblet.
Så til den konkrete
saken. I Budstikka sier lederen for politiets operasjonssentral
i Oslo, Runar Skarnes, at slik er situasjonen i Oslo også, og politireformen
handler om like tilbud i hele distriktet. Er statsråden enig i det?
Skal folk i Asker og Bærum forvente at en fortsatt må hyre inn vektere
i framtiden, eller kan statsråden garantere at den lokale politiberedskapen
blir styrket, slik at en slipper å hyre inn vektere i framtiden?
Statsråd Per-Willy Amundsen [12:13:50]: Som jeg nettopp gjorde
rede for i mitt hovedsvar, er det – og har vært – en historisk satsing
på norsk politi. Når man ser på den satsingen som har vært, har
Oslo politidistrikt i særdeleshet kommet godt ut av det. Noe av
den høyeste polititettheten vi har i dette landet, finner vi nettopp i
Oslo politidistrikt. De har en dekningsgrad på 2,4 per 1 000, som
er betydelig over landsgjennomsnittet, som har en målsetting om
å nå 2 per 1 000, men som foreløpig, med den økningen som har vært,
har gått opp til 1,83 per 1 000. Så det er en god utvikling. Oslo
politidistrikt har kommet godt ut av det, og det vil fortsatt være synlig
gjennom politiets kraft også i Asker og Bærum.
Sigbjørn Gjelsvik (Sp) [12:14:54]: Jeg spør igjen om den
konkrete situasjonen som folk i Asker og Bærum opplever. De opplever
at etterforskningsmiljøet er blitt svekket, at arresten er lagt
ned, at ledelsen i det nye politidistriktet er både i og fra Oslo,
og at en har hatt et dramatisk fall i antall pågripelser i perioden
etter den omorganiseringen som har vært. I mai 2016 var det 112 pågripelser
i Asker og Bærum. I mai 2017 var det 32.
Mitt spørsmål
er: Når kan folk i Asker og Bærum forvente økt tilstedeværelse av
politiet, flere patruljer og flere pågripelser enn det har vært
før?
Statsråd Per-Willy Amundsen [12:15:32]: Det er viktig for
meg å understreke at når politiet står i en reform, som de gjør
nå, er det krevende i den omstillingen at all den økte politikraften
ikke er like synlig. Det er en midlertidig fase mens man står i
personalløpet, og så vil dette etter hvert bli mer og mer synlig.
Det er ikke riktig,
som representanten har påstått, at økningen i antall politistillinger
har gått til byråkrati – det er direkte feil. I inneværende år,
da vi har økt med rundt 500 nye årsverk i politiet – og det kommer
til å være enda flere når vi kommer til slutten av året – er det politidistriktene
ene og alene som er prioritert. Politidirektoratet, som denne representanten
og andre viser til, har en ganske marginal andel politiutdannede,
rundt 50 er det korrekte tallet, så jeg ber om at man i beskrivelsen av
situasjonen i hvert fall holder seg til realitetene og ikke beskriver
noe som ikke er riktig.
Freddy André Øvstegård (SV) [12:16:54]: Jeg tillater meg
å stille følgende spørsmål:
«Den nynazistiske organisasjonen
Den nordiske motstandsbevegelsen (NMB) har den siste tiden økt sin aktivitet,
for eksempel i Østfold. NMB oppfordrer til forfølgelse av etniske
minoriteter og LHBT-befolkningen. Dette fører til frykt. Organisasjonens
medlemmer har også begått vold i Sverige.
Hvilke tiltak
har politiet satt i gang for å motvirke den nynazistiske organiseringen,
både generelt i landet, men også konkret i Øst politidistrikt?»
Statsråd Per-Willy Amundsen [12:17:30]: Først av alt vil
jeg takke for et spørsmål om et alvorlig tema.
Radikale grupper
som i ord og opptreden skaper utrygghet, er et svært alvorlig tema
og må bekjempes. Selv om problemet i Norge per nå ikke ser ut til
å være mindre enn i flere andre land, er det viktig at vi tar tak
i problemene før de vokser videre og blir større. Dette ligger til
grunn for det arbeidet som Politiets sikkerhetstjeneste gjør på
området, det arbeidet som flere av våre politidistrikt utfører,
fra regjeringens side gjennom handlingsplanen mot radikalisering
og voldelig ekstremisme og i kommunene gjennom en rekke oppfølgingstiltak overfor
personer som står i fare for å bli fanget opp av denne typen grupper.
I bekjempelsen
av høyreekstremisme bruker politidistriktene alle egnede verktøy
de har til rådighet, både i det forebyggende sporet og i straffesakssporet.
Personer som det er knyttet bekymring til opp mot det høyreekstreme
miljøet, følges i utgangspunktet opp med dialog, avklaringssamtaler
og oppfølging. For eksempel i Romerike ser det ut til at dette har
hatt en god, positiv effekt. Politiet iverksetter også nødvendige
forebyggende og beredskapsmessige tiltak knyttet til aktiviteter
som f.eks. høyreekstreme demonstrasjoner, øvrige aktiviteter som
kan lede til kriminalitet og ordensforstyrrelse, eller som oppfordrer
til kriminalitet. Det er eksempelvis kjent at medlemmer av Den nordiske
motstandsbevegelsen, NMB, i Norge er anmeldt for ulovlig demonstrasjon.
Det ordinære politiet
bistår også PST i deres tiltak mot høyreekstreme aktører. Ifølge
Politidirektoratet arbeides det kontinuerlig i Øst politidistrikt
med å forebygge alle former for ekstremisme. Øst politidistrikt
har et godt samarbeid med kommuner, fylkeskommuner og andre statlige
etater og frivillige organisasjoner. Regjeringens handlingsplan
mot radikalisering og voldelig ekstremisme er retningsgivende for
arbeidet. Flere kommuner har i tillegg laget egne handlingsplaner
om temaet. Ekstremisme er også et tema i de fleste politiråd.
Freddy André Øvstegård (SV) [12:20:26]: Jeg takker for svaret.
Jeg vil benytte
anledningen til å gi en beskrivelse av organisasjonen vi nå snakker
om. Dette er en erklært nasjonalsosialistisk organisasjon som hyller
Adolf Hitler som en helt, og som mener at både den såkalte homolobbyen
og den såkalte jødiske eliten skal knuses. Deres eget program sier
at utenlandske og innenlandske medier som opptrer folkefiendtlig,
skal kunne forbys, og at en folkedomstol skal opprettes for å straffeforfølge
alvorlige tilfeller av folkeforræderi. Undertegnede er selv blitt
omtalt som en folkeforræder på deres nettsider.
Det er ikke snakk
om ytringer vi ikke liker, men om ytringer som legger grunnlaget
for å skade mennesker. Det er voldsromantikk og oppfordringer til
forfølgelse. De har gjennomført en rekke aktiviteter. I mitt eget
fylke har de hatt markeringer i flere byer. Noen ganger har det blitt
tillatt av politiet, men i ett tilfelle ble det forbudt av politiet.
Mitt spørsmål er: Hvor konsekvent er politiets arbeid på dette feltet,
og hvilke tiltak settes i gang spesielt rettet inn mot å hindre
denne gruppens organisering?
Statsråd Per-Willy Amundsen [12:21:36]: Jeg kan forsikre
representanten om at oppfølgingen av den nevnte gruppen i høyeste
grad er tatt på alvor. Som jeg nettopp viste til i mitt hovedinnlegg,
har Politiets sikkerhetstjeneste dette høyt på sin liste. Så må
vi også legge til grunn at PSTs vurdering er at det tross alt er
lite sannsynlig at høyreekstreme vil gjennomføre en terrorhandling
i Norge i inneværende år. Høyreekstremismen i Norge karakteriseres
fortsatt som uorganiserte, løst tilknyttete nettverk. Jeg er enig
med representanten i at dette er alvorlige holdninger som man skal
ta på alvor, og så er det en bekymring at vi ser en utvikling til vekst
og bedre organisering. Det må vi ta på alvor. Det gjøres, og det
kan jeg forsikre representanten om at blir gjort.
Freddy André Øvstegård (SV) [12:22:45]: Denne gruppen har
søkt om å få gjennomføre en demonstrasjon under parolen «knus homolobbyen»
og fikk tillatelse til dette. Så ble den trukket tilbake fordi politiet ble
redd for at motdemonstrantene skulle lage bråk. Demonstrasjonen
ble gjennomført i Kristiansand i stedet for i Fredrikstad, i mitt
fylke. De hadde en markering på valgdagen utenfor mitt eget valglokale
i Sarpsborg. De har forsøkt å sperre et valglokale i Arendal. De gjennomførte
en markering i Fredrikstad senest 23. september, den ble tillatt
av politiet. De gjennomførte en markering i Halden i starten av
sommeren, da jeg selv møtte dem. De ble fjernet av politiet, og
de flyttet seg så til Sarpsborg, hvor de fikk tillatelse til en
markering.
Mitt spørsmål
er: Når vi på 1990-tallet og starten på 2000-tallet innførte en
rekke tiltak og programmer for å motvirke en nynazistisk organisering,
så vi at det fungerte. Da var det veldig nødvendig fordi disse organisasjonene
begikk vold. Nå ser vi en økende aktivitet i disse miljøene igjen.
Må vi vente til de begår vold før vi ser målrettete programmer og
tiltak?
Statsråd Per-Willy Amundsen [12:23:49]: Nei. Det er mitt
klare svar. Vi må håndtere dette på det stadiet det er nå. Vi må
forhindre fremvekst. Vi må forhindre en utvikling hvor man ser en
økt rekruttering, slik som vi har sett i en del andre land rundt
oss. Vi har sett i Sverige en svært bekymringsfull utvikling med
den samme organisasjonen. Så er det heldigvis ikke slik i Norge
i dag som vi ser i vårt naboland Sverige. Derfor er det viktig at
vi på et tidlig tidspunkt setter inn tiltak, noe vi gjør, at vi
følger opp gjennom Politiets sikkerhetstjeneste og de ordinære polititiltakene,
men også at man gjennom handlingsplanen setter inn gode tiltak som virker
forebyggende, og som forhindrer utvikling av ekstremisme. Så dette
må følge mange spor, og ingen enkeltspor alene løser problemet.
Men vi er oppmerksom på det. Vi setter inn tiltak, og vi skal ikke
tillate at dette får utvikle seg i negativ retning med økt rekruttering.
Jette F. Christensen (A) [12:25:15]: «I valgkampen pyntet
Høyre seg med løfter om en kompetansereform i arbeidslivet. Det
er nødvendig, og Arbeiderpartiet har fremmet forslag om en helhetlig
kompetansereform for arbeidslivet. Men så vidt jeg kan se, er det
ikke satt av penger til noen kompetansereform i statsbudsjettet
for 2018. Det eneste jeg finner, er 25 millioner til en nettside
om karriereveiledning.
Finnes Høyres
kompetansereform bare på internett og ikke i budsjettet?»
Statsråd Henrik Asheim [12:25:55]: La meg begynne med å si
at det gleder meg at Arbeiderpartiet igjen har begynt å snakke om
kompetanse i arbeidslivet. Statsråden som jeg er konstituert statsråd
for, sa da han kom inn i 2013, at han måtte blåse støv av kompetansepolitikken
etter åtte år med rød-grønn regjering. La meg derfor starte med
å si litt om hva regjeringen allerede har gjort, og som er viktige
grep som bereder grunnen for nettopp kompetansereformen.
I fjor la regjeringen
frem en stortingsmelding om livslang læring og utenforskap, i samarbeid
mellom departementene med ansvar for kunnskap, arbeidsliv og integrering.
Målet er at den enkelte skal få kompetanse og grunnleggende ferdigheter
som kan gi en stabil og varig jobb. Det er ikke noen «quick-fix»-løsning
på dette, men jeg vil beskrive noen av de viktigste tiltakene vi
er i gang med.
Ved 28 voksenopplæringssentre
i ti fylker prøver de fra i høst ut en ny ordning som gjør det mulig
å få opplæring gjennom kortere moduler. Hver modul teller for seg,
men er også et trappetrinn på veien til full grunnskoleopplæring.
Tilsvarende er det fra i høst syv fylkeskommuner som prøver ut modulstrukturert
opplæring i åtte lærefag på videregående skole.
Teknologi og digitalisering
krever kontinuerlig kompetanseutvikling i arbeidslivet. Gjennom
Kompetansepluss gir vi økonomisk støtte for at flere voksne får nødvendig
kompetanse til å mestre krav og omstilling i arbeidslivet. Derfor
er dette en post som denne regjeringen har økt midlene til, fra
86 mill. kr i 2013 til 150 mill. kr i budsjettet for 2018. Det er
en betydelig styrking og en god illustrasjon på et tilbud der arbeidslivet
og myndighetene spiller på lag om kompetanseheving for de ansatte.
La meg få oppklare
en misforståelse i det som representanten Christensen refererer
til som «en nettside om karriereveiledning». Vi har i Norge ikke
hatt noe helhetlig system for karriereveiledning rettet mot voksne. Samtidig
vet vi at god karriereveiledning kan hjelpe folk gjennom livet med
å skaffe seg relevant kompetanse som samfunnet har behov for. Det
gjelder for elever som søker råd om videre utdanning, men det gjelder
også for naboen deres på 40 år som risikerer at jobben er i ferd med
å forsvinne eller bli automatisert bort.
Regjeringen foreslår
å videreutvikle nettsiden utdanning.no til i større grad å gi informasjon
også til den voksne befolkningen. I tillegg innebærer satsingen
at det utvikles en chattefunksjon der de som trenger råd og veiledning
for å kunne ta gode yrkes- og utdanningsvalg, kan komme i kontakt
med profesjonelle karriereveiledere. Dette gjelder uavhengig av
om det er elever, deres rådgivere, foreldre, voksne eller Nav-ansatte
som trenger denne veiledningen. Tanken er at vi skal trekke på kompetansen
hos ansatte ved karrieresentre rundt om i hele landet, og slik bygge
på eksisterende fagkompetanse, samtidig som vi når en mye større
gruppe enn i dag. Jeg merker meg at flere partier, også Arbeiderpartiet,
nå snakker varmt for en kompetansereform. Det gleder meg, og det
tror jeg vi kan samarbeide om i Stortinget, selv om noen er i opposisjon
og noen er i regjering.
Jette F. Christensen (A) [12:28:57]: Det hadde jeg også håpet.
Arbeiderpartiet
er ikke imot internett, men vi tror ikke det går an å «chatte» seg
til en kompetansereform i arbeidslivet. Derfor hadde vi også over
50 mill. kr til konkrete prosjekter der det var viktigst. I Hordaland
og Rogaland ville vi gjennomføre konkrete kompetanseprosjekter innenfor
bransjer som omsorgssektoren og bygg og anlegg. Det var viktig og
presserende der og da for ekte folk i ekte jobb.
Det som mangler
i Høyres satsing, er nettopp en helhetlig prioritering – å løfte
dem som er i jobb nå. Jeg så ikke noe annet gjennom valgkampen enn
at denne kompetansereformen ble omtalt. Men når budsjettet kommer,
så finnes den ikke.
Da må jeg spørre:
På hvilken måte vil et nettsted konkret bidra til å øke kompetansen
i arbeidslivet?
Statsråd Henrik Asheim [12:29:52]: La meg begynne med at
det å si at dette tilbudet er å «chatte» seg til kompetanse, synes
jeg er en veldig spesiell måte å omtale dette på, nettopp det at
vi sørger for at mennesker rundt om i hele landet kan få veldig
mange av de rådene som de har etterspurt lenge. De diskusjonene
som jeg møter på med jevne mellomrom, er at vi trenger flere rådgivere
her og der. Vel, dagens teknologi gjør det også mulig å ha rådgivningen
sentralisert, med god kompetanse til å gi hjelp.
Det er altså sånn
at vi for fire år siden kom inn i regjering, og ble gjenvalgt nå
for fire nye år. Og som jeg sa i mitt svar, dette er ikke en «quick
fix» som man løser i ett budsjett. Dette kommer vi til å måtte jobbe
med, ikke bare i årene som kommer, men i tiårene som kommer. Det
kommer til å være en av de store testene på om folk får bli en del
av arbeidslivet.
La meg nevne at
utdanningssektoren trenger å rigges om for en ny situasjon hvor
folk også skal ha utdanning hele livet. Jeg har nevnt Kompetansepluss,
som er et kjempeviktig tilbud for å gi kompetanse til dem som allerede
er i jobb – med nesten en dobling fra da de rød-grønne styrte. Vi
har fire år til hvor vi kommer til å komme med svært mange tiltak
på dette området.
Jette F. Christensen (A) [12:30:57]: Jeg er helt enig med
statsråden i at dette er et langsiktig arbeid, men med alle langsiktige
prosjekter må vi begynne et sted. Derfor begynte Arbeiderpartiet
med en bevilgning på 50 mill. kr til konkrete kompetansehevende
tiltak i Hordaland og Rogaland innen bygg og anlegg og innen helse
og omsorg.
Det er noe jeg
ikke forstår: Når man har omtalt en kompetansereform som et stort
prosjekt, som er et konsept som finnes, synes jeg det er underlig
at det ikke er omtalt i budsjettet som foreligger nå, at det ikke
er noen langsiktige planer for det, at det bare er den rådgivende internettsiden.
Den er sikkert vel og bra, men jeg etterspør de konkrete, langsiktige
planene, som jeg gjerne vil diskutere med statsråden her. Men akkurat
nå er det ikke så veldig mye på bordet å diskutere.
Statsråd Henrik Asheim [12:31:44]: Jeg er veldig enig med
representanten Christensen i at man må begynne et sted. Vi begynte
for fire år siden, og jeg registrerer at Arbeiderpartiet mener at
de begynte da de kom med krisepakker to år etterpå. Jeg mener at
nettopp det faktum at dette er et så stort område – som omfatter
mange departement, mange sektorer i samfunnet vårt – gjør at det
er noe vi må jobbe kontinuerlig med.
Når det kommer
til kompetansereform, har mitt parti, Høyre, gitt klare løfter i
denne valgkampen, og vi har gitt veldig konkrete svar på hva vi
ønsker å gjøre. Et eksempel som ble trukket frem av statsministeren
i valgkampen, var KompetanseFUNN, det at bedrifter kan få trukket
fra på skatten ved å investere i kompetanse til sine ansatte. Det
er ett av svarene, for vi ser at for mange bedrifter lønner det
seg nødvendigvis ikke å heve kompetansen til de ansatte, selv om
det lønner seg for samfunnet, så vi må finne måter hvor også arbeidsgivere
velger å prioritere det.
Vi har veldig
mange slike forslag, og jeg kan garantere representanten Christensen
at de kommer til å komme i rikt monn fra regjeringen også i de neste
fire årene, som de gjorde i de forrige.
Martin Henriksen (A) [12:32:58]: «Prosjektet «Med blikk for
barn – kvalitet i barnehagen for barn under 3 år» avdekket store
forskjeller i kvalitet mellom barnehagene. Kunnskapsministeren uttalte
til NRK 10. oktober at «Barnehagesektoren har vært preget av at
man har bygget kapasitet. Kvaliteten har kommet litt i skyggen av
det.»
På hvilken måte
mener statsråden det har vært bygget kapasitet i barnehagene i årene
2013–2017?»
Statsråd Henrik Asheim [12:33:29]: La meg bare begynne raskt
med å si at det var for det første en ganske nedslående rapport,
som vi må ta på det største alvor.
Min kommentar
gjaldt egentlig – og det er litt ros også til representanten Henriksens
parti – det at vi gjennomførte et stort barnehageløft på begynnelsen
av 2000-tallet, som gjorde at man massivt bygget opp kapasiteten.
Det var en viktig velferdsreform, som også førte til mer valgfrihet
for veldig mange familier, og som representanten Henriksens parti
i sine år i regjering skal ha en del av æren for.
Men spørsmålet
fra representanten Henriksen er veldig konkret, og jeg skal svare
veldig konkret. I perioden 2013–2017 har regjeringen vært opptatt
av å legge til rette for mer fleksible opptak i barnehagene og sikre flere
barn rett til plass i barnehagene. I statsbudsjettet for 2015 og
2016 bevilget regjeringen 740 mill. kr til å etablere 3 400 flere
barnehageplasser. Formålet med bevilgningsøkningen var å legge til
rette for mer fleksible opptaksløsninger i kommunene. I samme periode
ble denne bevilgningsøkningen brukt til å utvide retten til barnehageplass,
slik at barn født i september, oktober eller november nå har rett
til plass fra den måneden de fyller ett år.
For at økonomien
ikke skal være et hinder for barnehagedeltakelse for en del av disse
gruppene, har regjeringen sammen med samarbeidspartiene innført
to nasjonale moderasjonsordninger for familier med lav inntekt.
Totalt har vi bevilget over 500 mill. kr til disse ordningene i
perioden 2013–2017. Disse bevilgningene inkluderer også flere plasser
for å dekke økt etterspørsel på grunn av lavere pris.
Samlet mener jeg
dette viser en betydelig satsing på kapasitet i perioden 2013–2017.
Martin Henriksen (A) [12:35:15]: Spørsmålet er om kapasiteten
tilsvarer det behovet man har, og om man sørger for at de pengene
som går til barnehage, faktisk går til bedre kvalitet. Jeg mener
fasiten etter fire år nå er ganske lange køer i barnehage, høyere
priser og en forsinket plan for pedagogtetthet i barnehagene. Det kunnskapsministeren
har framhevet som en stor satsing i dette budsjettet, penger til
flere barnehagelærere, er det jo i praksis familiene selv som betaler
gjennom høyere barnehagepris.
Når det gjelder
bemanningsnorm, sier altså Kunnskapsdepartementet at den er oppfylt
i gjennomsnitt. Men hjelper det egentlig barnehagebarna i Drammen, som
har 6,2 barn per voksen, eller barnehagebarna i Os, som har 6,5
barn per voksen, at bemanningsnormen er oppfylt i Oslo, Ringsaker
eller Hammerfest? Det blir jo ikke mer tid til barna i den barnehagen
som i gjennomsnitt har altfor mange barn, av at andre barnehager
har færre. Så mitt spørsmål er: Mener kunnskapsministeren at en
bemanningsnorm som ikke sikrer alle barn den samme retten til en
god voksentetthet, er en god nok norm?
Statsråd Henrik Asheim [12:36:24]: La meg begynne med å si
litt om kvalitetsløftet, for det er noe som vi også har brukt store
beløp på i forrige periode, og det er noe vi ønsker å fortsette
med å gjøre. Det er nå implementert en ny rammeplan i barnehagene,
og vi sier at man skal ha krav om at de som jobber i barnehagene, skal
kunne norsk. Det er helt riktig, som representanten Henriksen viser
til, at vi nå har forslag om pedagognorm og voksentetthetsnorm,
og man sier at vi skal innføre en plikt – som vi også bevilger penger
til i dette budsjettet – til god informasjonsflyt mellom barnehagene
og skole og SFO.
Det er også riktig
at vi foreslår å øke maksprisen med 110 kr. Samtidig skjermer vi
de familiene som har dårligst råd, og på den måten mener jeg vi
får både mer penger til kvalitet, vi øker barnehagebudsjettene,
og vi skjermer dem med dårligst råd i mye større grad enn Arbeiderpartiet
gjorde den gangen de satt i regjering.
Så til slutt,
når det gjelder normen, kunne jeg godt tenke meg å stille et spørsmål
tilbake til representanten Henriksen: Mener han at denne normen
ikke er fullfinansiert slik man har gjennomført det nå, og ønsker
han i så fall å legge en ny tradisjon til grunn for hvordan vi innfører
denne typen norm?
Martin Henriksen (A) [12:37:29]: Nå fortsetter kunnskapsministeren
en ny tradisjon fra denne regjeringa med å stille spørsmål når det
er Stortinget som skal stille spørsmål til statsråden.
Men la meg ta
tak i noe av det han har sagt. Barnehagemeldingen, som bl.a. skal
gi økt kvalitet, ble heldigvis endret på flere punkter av Stortinget.
Stortinget etterlyste også en bemanningsnorm og en norm for flere
pedagoger i barnehagen fra regjeringa, etter at de hadde dratt beina
etter seg i mange år. Det var det lagt opp til allerede av Stoltenberg-regjeringa,
og i 2015 etterlyste opposisjonen en klar plan fra regjeringa for
hvordan bemanningsnormen skulle innføres. Man ba da også om en vurdering
av hvorvidt et krav om 50 pst. barnehagelærere burde være en del
av normen. Manglende oppfølging fra regjeringas side har jo vært
en frustrasjon for mange som jobber på barnehagefeltet. Nå, først
i vår, kom regjeringas oppfølging, bl.a. uten en skikkelig vurdering når
det gjelder 50 pst., altså halvparten, barnehagelærere i barnehagen.
Det jeg lurer
på, er hvorfor ikke regjeringa har levert på det Stortinget ba om,
bl.a. en vurdering av at halvparten av de ansatte i barnehagen skal
være barnehagelærere.
Statsråd Henrik Asheim [12:38:35]: Jeg merker meg at Arbeiderpartiet
har begynt å finne seg godt til rette i rollen som opposisjonsparti,
for nå har jeg fått kritikk både for å gjøre ting og for ikke å
gjøre ting – og for at det jeg gjør, er det som Stortinget har bedt
meg om å gjøre. Jeg må jo forutsette at når Stortinget faktisk ber
regjeringen om å gjøre ting, da gjør regjeringen det. Og så får
man beskjed om at det skulle man ikke gjort – man skulle gjort det
før Stortinget ba om det! Det er en veldig spesiell tilnærming til
hvordan demokratiet vårt fungerer.
Jeg merker meg
at representanten ikke svarte på spørsmålet mitt, for jeg mener
at det er ganske relevant hvis han mener at vi ikke har fullfinansiert
det som vi helt konkret sier er fullfinansiert, nemlig at kommunene
over mange år har fått nok penger til å ansette nok pedagoger og
nok voksenpersoner. Så sier vi at det er noen kommuner som har prioritert
det veldig bra, og noen kommuner har ikke gjort det godt nok. Og
nå setter vi makt bak kravene – det holder ikke bare å bevilge penger;
vi stiller noen krav ved siden av. Det er nettopp ved å si at det
skal være en norm for pedagogtetthet i alle barnehager i Norge.
Det mener jeg er en positiv ting, og jeg forstår ikke helt hva Arbeiderpartiet
er kritisk til, med mindre de har tenkt å bevilge langt mer penger
til en helt ny måte å finansiere ting på i kommunen.
Presidenten: Den
ordinære spørretimen er dermed omme.
Referat
Presidenten: Det
foreligger ikke noe referat. Dermed er dagens kart ferdigbehandlet.
Forlanger noen
ordet før møtet heves? – Møtet er hevet.

Møtet hevet kl. 12.40.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no