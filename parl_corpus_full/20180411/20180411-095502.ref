
﻿
Dato: 11.04.2018
President: Tone Wilhelmsen
Trøen
Innhold

President: Tone Wilhelmsen
Trøen
Muntlig
spørretime
Presidenten: Før
vi starter, vil presidenten opplyse om at hun, i møte med gruppelederne
i går om gjennomføringen av den muntlige spørretimen, hadde en evaluering
av prøveordningen. Prøveordningen vil bli videreført med noen justeringer,
og presidentskapet vil innen kort tid avgi innstilling med de nødvendige endringer
i Stortingets forretningsorden.
Stortinget mottok mandag meddelelse
fra Statsministerens kontor om at statsråd Siv Jensen, utenriksminister
Ine M. Eriksen Søreide og statsråd Anniken Hauglie vil møte til
muntlig spørretime.
De annonserte regjeringsmedlemmer
er til stede, og vi er klare til å starte den muntlige spørretimen.
Vi starter da med første hovedspørsmål,
fra representanten Rigmor Aasrud.
Rigmor Aasrud (A) [10:01:06]: Mitt spørsmål går til finansministeren.
Partene i arbeidslivet har nylig
blitt enige om en tariffavtale. Samtidig har de funnet løsninger
på urettferdige deler i AFP-ordningen i privat sektor. Årets oppgjør har
vært et viktig steg på veien mot en bedre og mer framtidsrettet
pensjon. Det er oppløftende å se hvordan partene finner sammen og
bruker tariffoppgjørene for å motvirke urettferdige forskjeller
i arbeidslivet.
Men ikke alle pensjonsflokene er
løst. I spørsmålet om endringer i ordningen med obligatorisk tjenestepensjonen
er ballen spilt over til storting og regjering. I dag er det valgfritt
om arbeidsgiver betaler inn pensjon for dem som tjener under 1G,
som er vel 93 000 kr. Arbeidsgiver trenger altså ikke å betale inn
pensjon for de første lønnskronene. De som er mellom 13 og 20 år,
får heller ikke ta del i ordningen. Det samme gjelder for dem med
små stillingsbrøker. Om en ikke er i samme jobb i mer enn tolv måneder,
får en heller ikke uttelling.
Pensjonsopptjening fra første krone
og fra første time er et viktig sosialt spørsmål. Det handler først
og fremst om unge folk, om folk i små stillinger og om dem som tjener
dårligst. Men også arbeidstakere med alminnelige lønninger får lite
i tjenestepensjon av den grunn. Tjener en 400 000 kr, regnes ens
pensjonsopptjening kun av 307 000 kr når det gjelder obligatorisk
tjenestepensjon. I tillegg vet vi at det å ordne pensjonsordninger
er bra for å holde orden i arbeidslivet og ha et seriøst arbeidsliv.
Arbeiderpartiet vil ta opp kampen
for at folk i private bedrifter også skal få pensjon for hver krone
de tjener. Er statsråden enig i at det er urettferdig at ordningen
med obligatorisk tjenestepensjon ikke gir pensjonsopptjening for
de første 93 000 kr, når dette er endret i andre lover som regulerer
pensjonen?
Statsråd Siv Jensen [10:03:10]: La meg først si at regjeringen
selvsagt er innstilt på å bidra med nødvendig utredningskapasitet
i kjølvannet av enigheten i lønnsoppgjøret.
Jeg oppfatter det slik at det representanten
Rigmor Aasrud egentlig spør om, er det pågående arbeidet med privat
tjenestepensjon. Der har spørsmålet om egen pensjonskonto vært utredet
av en arbeidsgruppe bestående av medlemmer fra to departementer
og Finanstilsynet. De avla sin rapport i desember 2016. Så har vi
fra Finansdepartementets side gjennom 2017 hatt to møter med referansegruppen
og har utarbeidet utkast til lovendringer. Et slikt utkast til lovendringer,
som gjelder både egen pensjonskonto og oppheving av tolvmånedersregelen,
ble sendt på høring i november i fjor, med høringsfrist i slutten
av februar inneværende år. Jeg opplever at det i høringen er bred
enighet om behovet for en egen pensjonskonto, men så er det litt
ulike syn på en del andre tekniske spørsmål rundt dette.
Regjeringen vil komme tilbake til
Stortinget med en oppfølging av dette så snart som overhodet mulig.
Rigmor Aasrud (A) [10:04:35]: Jeg er klar over den høringen
som statsråden refererer til, og i den høringen har jo statsråden
hørt å oppheve regelen om at man må ha jobbet mer enn tolv måneder
for å få ta del i den pensjonsopptjeningen man har. Men mitt spørsmål dreide
seg altså ikke om den delen av endringene. Jeg spør statsråden:
Mener statsråden det er rettferdig at man ikke får opptjening for
de første 93 000 kr? Det er en annen del av hele komplekset, som
jeg registrerer at statsråden ikke har hørt, selv om det var et
tema i den arbeidsgruppa som jobbet i forkant.
Statsråd Siv Jensen [10:05:09]: Det er et spørsmål regjeringen
ikke har tatt stilling til. Jeg har registrert at det var et viktig
spørsmål, ikke minst fra arbeidstakersiden, i forhandlingene, men
jeg tror ikke jeg kan svare noe annet på det nå enn at dette må
vi få lov til å komme tilbake til fra regjeringens side.
Presidenten: Det
åpnes for oppfølgingsspørsmål – først Fredrik Holen Bjørdal.
Fredric Holen Bjørdal (A) [10:05:41]: Mitt spørsmål går til
arbeidsministeren. Som representanten Aasrud sa, er pensjonsopptening
frå første krone og første time eit viktig sosialt spørsmål. Arbeidarpartiet
vil ta opp kampen for at også kvinner, yngre medarbeidarar og mellombels
tilsette skal få pensjon av kvar krone dei tener. Difor handlar
dette også om seriøsiteten i arbeidslivet.
Dagens reglar bidrar til at mange
arbeidsgjevarar som baserer verksemda på mellombels kontraktar,
ofte kjem unna å betale inn til tenestepensjonsordninga. Dette er
ei konkurranseulempe for dei seriøse bedriftene med faste, trygge
stillingar, og det er ein fordel typisk for bemanningsbyrå.
Arbeidsministeren er jamleg ute i
avisene og varslar ein kamp mot det useriøse arbeidslivet, utan
at Stortinget ser så mykje til dei konkrete politiske resultata
av det. Er arbeidsministeren einig i at dersom alle får tenestepensjon
av kvar krone dei tener, vil det vere ein siger for det seriøse
arbeidslivet, og burde det ikkje då vere ei kampsak for arbeidsministeren?
Statsråd Anniken Hauglie [10:06:48]: Offentlig tjenestepensjon
ligger under finansministerens ansvarsområde, men i helgens lønnsoppgjør
har vi sett at hvordan den obligatoriske tjenestepensjonen i private
virksomheter skal se ut, også har vært et av de store stridsspørsmålene
mellom partene.
Som finansministeren var inne på,
har regjeringen sendt ut på høring flere forslag til endringer.
Men lønnsdannelse er partenes ansvar, og jeg er opptatt av å respektere
det som partene blir enige om i lønnsoppgjørene.
Regjeringen har iverksatt en rekke
andre tiltak for å bekjempe useriøse aktører og begrense bl.a. innleie.
En egen proposisjon om det er nylig sendt over til Stortinget for
behandling.
Presidenten: Karin
Andersen – til oppfølgingsspørsmål.
Karin Andersen (SV) [10:07:54]: Jeg kan følge opp til arbeidsministeren,
for SV mener at gamle og uføre skal ha en pensjon det går an å leve
av. Stadig flere må ha flere jobber for å leve, og det slår ut på
pensjonen for veldig mange. Det handler om renhold og hotell- og
restaurant, det handler om dem som jobber i varehandelen – altså
folk som tjener lite i utgangspunktet, og som da rammes av at de
ikke får pensjonsopptjening på de første kronene de tjener.
Nå kan vi også lese at arbeidsministeren
mener at arbeidsledige skal loses inn i bemanningsbransjen, og i
går kom arbeidsministeren med en proposisjon som vil gi bemanningsbransjen
muligheten til bare å ha midlertidig ansatte.
Ser ikke arbeidsministeren at dette
vil føre enda flere inn i et arbeidsmarked der de ikke får pensjonsopptjening,
og at de lavest lønte får dårligere pensjonsvilkår ut fra denne
politikken?
Statsråd Anniken Hauglie [10:08:58]: Vi har kommet med flere
forslag i arbeidsmiljøloven nå for å endre eller redusere omfanget
av uønsket innleie, og for å styrke forutsigbarheten for de ansatte
gjennom den proposisjonen som representanten også viser til. Jeg mener
at vi har funnet en god balanse mellom arbeidstakernes behov for
å stramme inn og arbeidsgivernes behov for helt legitime ønsker
om å leie inn.
Når det gjelder den offentlige tjenestepensjonen,
har vi nå kommet fram til en avtale med partene. Avtalen er nå ute
på høring i organisasjonene og skal forankres der. Der har vi gjort
en rekke endringer som både vil gjøre at flere vil få beholde pensjonen,
at flere vil få ut pensjon som de har betalt inn, i motsetning til
tidligere, i tillegg til at man også har et tillegg for de arbeidstakerne
som ønsker å gå av tidligere. Men den delen er nå ute til forankring
i organisasjonene, og så vil vi komme tilbake til Stortinget når
det er endelig avklart.
Presidenten: Karin
Andersen – til oppfølgingsspørsmål.
Karin Andersen (SV) [10:10:04]: Det var ikke det statsråden
fikk spørsmål om. Statsråden fikk spørsmål om hun ser at det er
behov for endringer i pensjonssystemet i privat sektor, slik det
har blitt forhandlet om, nettopp fordi det arbeidslivet som noen
må gå i, nemlig korte kontrakter og at man må ha flere stillinger
for å klare seg, gjør at mange ender opp med en pensjon til slutt
som ikke er til å leve av. Er regjeringen innstilt på å bidra til
eller støtte lovforslag i Stortinget om å tette det hullet – særlig
fordi regjeringen sjøl gjennom sin politikk, bl.a. i Prop. 73 L for
2017–2018, som ble lagt fram i går, fremmer at man ikke lenger skal
kreve av bemanningsbransjen, som øker, og som har små stillinger,
at de har faste ansettelser.
Statsråd Anniken Hauglie [10:11:03]: Jeg er helt uenig i
premisset i representantens spørsmål. Regjeringen fremmer ikke på
noen som helst måte et useriøst arbeidsliv og oppmuntrer heller
ikke til mer midlertidige ansettelser eller usikre stillinger. Denne
proposisjonen er tvert om det motsatte, og vil både definere fast
ansettelse i loven og gjøre det vanskeligere å ansette slik som tidligere.
Vi fjerner muligheten til de såkalte nulltimerskontraktene.
Så ser vi at det også er legitime
behov for å leie inn, bl.a. når det er reelle vikariater, og den
hjemmelen vi nå åpner opp for bemanningsbyråene, handler nettopp om
muligheten når det er reelle vikariater.
Når det gjelder obligatorisk tjenestepensjon,
ligger det under finansministerens ansvarsområde. Hun sa i sitt
hovedsvar at man ser på endringer der. Regjeringen vil i så fall
komme tilbake til Stortinget når den proposisjonen er klar.
Vi er enige om at det er viktig at
man har gode pensjonsløsninger, men vi mener også det er viktig
at virksomhetene selv innenfor sine økonomiske rammer og sin konkurranseevne
bestemmer hvilken ordning man skal ha.
Presidenten: Vi
går til neste hovedspørsmål – fra representanten Per Olaf Lundteigen.
Per Olaf Lundteigen (Sp) [10:12:20]: Saken gjelder hvilken
plass bemanningsforetak skal ha i norsk arbeidsliv framover. Dette
er foretak som ikke er tilhengere av fast ansettelse for sine folk,
og de er ikke lærlinger. De bryter derfor fundamentalt med det som
alle hyller i norsk arbeidsliv, et velorganisert arbeidsliv som gir
grunnlag for et trygt familieliv.
Spørsmålet er om Stortinget skal
legge til rette for bemanningsforetak i arbeidsmiljøloven. I tilfelle
ja, hvilken rolle og hvilke regler skal i så fall gjelde for bemanningsforetak
for å unngå urettferdig konkurranse?
Senterpartiet har aldri gått inn
for forbud mot bemanningsforetak. Andre partier har tatt til orde
for forbud, men ikke foreslått det. Dem om det.
Bemanningsforetakene startet for
å dekke et behov for vikarer. Det var og er Senterpartiet enig i
at bør fortsette. Dette er lovregulert i arbeidsmiljøloven § 14-12 (1),
som refererer seg til bruk av vikarer i arbeidsmiljøloven § 14-9
(1) b.
Spørsmålet er derfor hvilke ansettelseskontrakter som
loven skal kreve i disse tilfellene. Hittil har det vært fast ansettelse
i utleiebedriften, altså bemanningsforetaket. Men så har NHO Service
og Handel sine dyktige strateger utviklet dette og innført ansettelseskontrakten «fast
ansatt uten lønn mellom oppdrag». Ved litt nærmere ettertanke forstår
alle at dette bare er et annet ord for tilkallingsvikarer, altså
ingen reell fast ansettelse.
Regjeringa gjør disse ansettelseskontraktene
ulovlig ved å definere faste ansettelser korrekt og så ta det inn
i arbeidsmiljøloven § 14-9. Senterpartiet støtter sjølsagt denne
lovendringen. Men så slipper regjeringa katta ut av sekken: Bemanningsforetakene
skal få en særregel om rett til å ansette sine folk på midlertidige
stillinger når de leies videre ut i vikarstillinger. Etter Senterpartiets
mening må det være faste ansettelser i bemanningsforetak. Dersom
det ikke fungerer, kan byråene formidle arbeidskraft og dermed dekke
behovet for vikarer. Hvorfor kan ikke statsråden støtte en slik
linje?
Statsråd Anniken Hauglie [10:14:17]: Spørsmålet om innleie
er kanskje en av de problemstillingene som jeg har brukt mest tid
på, og som det har vært mest diskusjon om også, både i denne sal
og mellom partene. Vi har hatt mye dialog og mange prosesser med
partene. Utfordringen har vært at partene har stått særdeles langt
fra hverandre når det gjelder både virkelighetsoppfatning og hva
de mener skal til for å løse det som man for så vidt er enige om,
nemlig uønsket bruk av innleie.
Det vi har vært opptatt av når vi
nå skulle legge fram en egen proposisjon, har vært nettopp å balansere
de ulike hensynene, både arbeidstakernes behov for forutsigbarhet
– at man får bort de såkalte nulltimerskontraktene, hvor man ikke
får lønn mellom oppdrag – og å ivareta arbeidslivets og næringslivets
helt legitime behov for innleie, enten når det er vikariater, når
det er topper eller når det er usikkert hvordan oppdragsmengden
blir seende ut i framtiden.
Det vi sendte ut på høring i fjor
sommer, og denne proposisjonen som jeg la fram i går, mener vi er
nettopp en balansert avveining mellom de ulike hensynene. Vi vil
både presisere fast ansettelse i loven, trenge strengere krav til
hva det vil si å være fast ansatt for å sikre nettopp forutsigbarhet
for arbeidstakerne, og også mulighet for arbeidslivet til å leie
inn bemanning når de trenger det. Denne hjemmelen som vi nå har
gitt bemanningsbyråene, er utelukkende for å kunne dekke opp reelle
vikariater. Man kan heller ikke ha midlertidige ansettelser ubegrenset.
Der er det også en innstramming, og jeg mener at vi har klart å
finne en god avveining.
I tillegg har vi foreslått å heve
avtalenivået innenfor bygg- og anleggsbransjen. Det er den bransjen
jeg også opplever at det har vært tverrpolitisk enighet om at problemene
har vært størst i.
Per Olaf Lundteigen (Sp) [10:16:14]: Jeg merket meg at statsråden
ikke svarte på spørsmålet mitt. Det var et annet alternativ jeg
refererte til. Det er riktig at en må legge vesentlig vekt på det
som partene går inn for, og partene her er jo i hovedsak NHO og
LO. Det er de som har vært mest framtredende. De to lovhjemlene
i arbeidsmiljøloven som legger grunnlaget for bemanningsselskaper,
er §§ 14-12 første ledd og 14-12 andre ledd. Ved stortingsbehandlingen
15. mars gikk partene inn for lovendringene som Senterpartiet fremmet
den gangen. De hadde full støtte. Tilsvarende fikk Senterpartiet
støtte for forslaget om et nytt tredje ledd i paragraf 14-12, som
sikrer arbeidstakeren lønn i henhold til stillingsprosent i bemanningsforetak
hver måned, samt betaling for mertid/overtid i de månedene det er
utført mer arbeid enn avtalt stillingsprosent. Slik er det ikke
i dag. Dette punktet er vesentlig for å bedre konkurranseforholdene.
Hvorfor har ikke regjeringa rettet opp det?
Statsråd Anniken Hauglie [10:17:21]: Man skal være klar over
at da partene seg imellom diskuterte en måte å løse dette på, var
alternativet forbud. Den store diskusjonen i Stortinget og ute har
jo vært om man skal ha et forbud mot innleie. Hvis det var det man
risikerte å få vedtatt i Stortinget, så ønsket partene å komme med
et annet alternativ, noe også representanten Lundteigen refererer
til. Vi har ønsket å konsentrere den kraftigste begrensningen til
innleie i bygg- og anleggsbransjen fordi det er der jeg oppfatter
at Stortinget mener problemet er størst. Det var den bransjen forslaget
om forbud som vi behandlet for et par uker siden, gjaldt innenfor,
og det er der jeg også oppfatter at partene selv oppfatter at utfordringen
er størst. Vi har vært opptatt av å løse problemene der de er størst
og mest omfattende – og der det er tverrpolitisk enighet om at de
er størst – og jeg mener at vi gjennom de forslagene vi har lagt fram
for Stortinget nå, har klart å finne en god balanse mellom de ulike
hensynene.
Presidenten: Det
blir oppfølgingsspørsmål – først Per Olaf Lundteigen.
Per Olaf Lundteigen (Sp) [10:18:25]: Som jeg sa, er det flere
partier som har støttet forbud utenfor denne salen, men ikke fremmet
forbud i denne salen. Senterpartiet har ikke fremmet forslag om
forbud mot bemanningsselskaper. Vi har fremmet forslag om å begrense
bemanningsselskapenes handlingsrom i henhold til loven. Det å bruke
bemanningsselskaper i forhold til vikariater er forankret i arbeidsmiljøloven
§ 14-12 første ledd, og det har vi spesielt foreslått.
Mitt spørsmål nå var knyttet til
de ansettelseskontraktene i bemanningsbransjen som i dag ikke gir
sikkerhet for at den stillingsprosenten en har, skal gi betaling
i henhold til stillingsprosenten hver måned, uansett hva som er
arbeidssituasjonen. Hvorfor retter ikke statsråden opp det punktet
– et punkt som fører til urettferdig konkurranse mellom de selskapene
som bruker bemanningsforetak, og de som bruker egne ansatte, og som
sjølsagt må betale sine folk etter stillingsprosent, uansett hva
som er arbeidssituasjonen for selskapet?
Statsråd Anniken Hauglie [10:19:25]: Den kontraktsformen
som har fått mest kritikk, er den såkalte nulltimerskontrakten,
eller fast ansettelse uten lønn mellom oppdrag. Dem vil det ikke
være mulig å ha med det forslaget som vi nå har lagt på bordet.
I tillegg har vi gjennom kravene vi setter til fast ansettelse sørget
for at arbeidsplanen må være så vidt detaljert at den gir den forutsigbarheten
vi mener vil være nødvendig og viktig for de ansatte å ha. Tilbakemeldingene
vi har fått fra partene, er at det forslaget vi har lagt fram, er
et godt forslag. Begge partene er ikke 100 pst. enige om alt, men vi
har klart å balansere de ulike hensynene på en god måte.
Det er også en forskjell mellom
oss som er i salen. Noen ønsker ikke bemanningsbyråer, mens vi mener
at bemanningsbyråene er et bra supplement. I tillegg er det bra
for de bedriftene og virksomhetene som trenger å leie inn arbeidstakere
ved behov, og det er bra for mange av dem som står utenfor arbeidslivet
og ønsker en fot på innsiden eller en annen tilknytningsform enn
det å være fast ansatt.
Presidenten: Sigbjørn
Gjelsvik – til oppfølgingsspørsmål.
Sigbjørn Gjelsvik (Sp) [10:20:43]: Et velorganisert arbeidsliv
er en forutsetning for et godt familieliv, og både arbeidslivet
og familielivet i Norge er under stort press. På arbeidsplass etter
arbeidsplass, i område etter område, i yrke etter yrke, er problemene
økende. I møtet med dette er regjeringen passiv. Den er ikke bare passiv
– den er motvillig. Statsråden viser her til at en har lagt fram
et forslag om å stramme inn § 14-12 andre ledd i arbeidsmiljøloven,
om utvidet mulighet for innleie, og at kun fagforeningene innenfor
bygg og anlegg skal ha innstillingsrett. Hvorfor skal en begrense
det til det når flertallet i Stortinget før påske sa at en bør se
på dette i alle bransjer? Hvorfor skal en bare gjøre det i den bransjen
som i dag blir vurdert til å ha størst problem, når problemet er
stort i mange bransjer, og når regjeringen selv tydeligvis erkjenner
at det er et virksomt tiltak? Hvorfor skal en bare springe etter
og drive med brannslukking der problemene er størst, istedenfor
å være i forkant?
Statsråd Anniken Hauglie [10:21:42]: Jeg tror jeg innledningsvis
bare må si at omfanget av midlertidige ansettelser og innleie er
relativt begrenset. Det har vært relativt stabilt, og det har faktisk
gått ned de siste årene. Så det er ikke en massiv økning i noen
av disse tilknytningsformene. Tvert om er det stabilt, og det er
til og med en nedgang i omfanget av denne typen tilknytningsformer.
La meg gjøre det helt klart.
Jeg mener at vi nettopp gjennom
det forslaget vi nå har lagt fram, kommer fagbevegelsen langt på
vei i møte når det gjelder det som har vært deres hovedkrav, nemlig
mer forutsigbarhet i de stillingene med fast ansettelse. Når vi
har ønsket å begrense dette til bygg- og anleggsbransjen, er det
fordi det har vært den bransjen hvor både det politiske Norge og
fagbevegelsen og partene i arbeidslivet selv har ment at problemet
har vært størst. For bare et par uker siden behandlet Stortinget
et forslag om å forby innleie fra bemanningsbyråer innenfor bygg-
og anleggsbransjen i Oslofjord-området, fordi man til og med geografisk
sett mener at det er der problemet er størst. Vi skal løse problemene
i bygg- og anleggsbransjen, hvor problemene er størst.
Presidenten: Hadia
Tajik – til oppfølgingsspørsmål.
Hadia Tajik (A) [10:23:02]: På fleire av områda kor Stortinget
har kravd noko knytt til regulering av innleige og bemanningsbransjen,
har statsråden ikkje levert. Det eine er det som førre spørjar viste
til, at ein avgrensar retten for fagforeiningar til å ha innstillingsrett
til å gjelda berre bygg- og anleggsbransjen. Det andre er at Arbeidstilsynet
ikkje får nokon klar tilsyns- og sanksjonsmoglegheit knytt til ulovleg
innleige. Me ser òg i denne saka at dei gjev ein eksklusiv og utvida
rett for bemanningsbyråa til å tilsetja folk mellombels, sjølv når
dei har eit fast og løypande behov for arbeidskraft, altså når heile
forretningsideen byggjer på at det er eit fast og løypande behov
for arbeidskraft.
Med andre ord gjev regjeringa bemanningsbransjen ein
rett som ingen andre arbeidsgjevarar har. Spørsmålet mitt er ganske
enkelt: Kvifor det?
Statsråd Anniken Hauglie [10:23:58]: La meg starte med å
si litt om historieskrivingen her: Den proposisjonen som vi la fram
i går, er ikke et svar på de Dokument 8-forslagene som ble vedtatt
i Stortinget for fire uker siden. Proposisjonen som vi la fram i
går, er en oppfølging av den høringen som regjeringen sendte ut
i juni i fjor. Vi har selvfølgelig også skjelt til det som ble vedtatt
i Stortinget for to uker siden, for å være sikre på at vi også klarte
å følge opp og fange opp det som ble vedtatt da. Noe av det som
ble vedtatt av Stortinget for to uker siden, har vi ikke rukket
å utrede fullt ut, bl.a. det som handler om nye hjemler for Arbeidstilsynet
til å føre tilsyn med privatrettslige forhold, noe som Arbeidstilsynet
i dag ikke har.
Når vi har ønsket å utvide bemanningsbyråenes
mulighet til midlertidige ansettelser, er det rett og slett fordi man
fjerner muligheten for den kontraktsformen som har vært mest vanlig,
og for å sikre at det fortsatt vil være mulig å kunne leie ut reelle
vikariater, var det en mulighet til å løse den utfordringen på.
Presidenten: Eirik
Faret Sakariassen – til oppfølgingsspørsmål.
Eirik Faret Sakariassen (SV) [10:25:10]: Hvis statsråden
mener at faste ansettelser skal være hovedregelen i arbeidslivet,
kan en ikke bare stå og se på at bemanningsbransjen får fortsette
å øke for hvert år som går. LOs sommerpatrulje forteller om ungdommer
som ikke tør å melde seg inn i fagforeninger fordi de kan risikere
ikke å bli kalt inn mandagen etter. Over halvparten av alle nye
jobber innenfor byggebransjen blir formidlet av bemanningsbyråer.
Det skaper utrygghet, det er vanskelig for unge i etableringsfasen
å få lån.
Er dette en utvikling statsråden
vil akseptere at får fortsette?
Statsråd Anniken Hauglie [10:25:53]: La meg gjenta det jeg
sa i mitt forrige svar: Det gis her inntrykk av at hovedregelen
i norsk arbeidsliv for tiden er løse tilknytningsformer. Det er
det ikke. Det er et relativt lite omfang av både innleie og midlertidige
ansettelser. 1,5 pst. er leid inn. Det tallet har vært stabilt over
mange år, og det har til og med gått ned. Det er et mindre omfang
av det nå, i antall og i andel, enn det var da vi kom i regjering.
Men vi har sett at det har vært et økende omfang innenfor noen bransjer
og i noen områder av landet, og det er det vi har ønsket å adressere
i den proposisjonen vi har lagt fram. Vi har hatt en lang og god
dialog med de partene i arbeidslivet som dette angår mest, og vi mener
at vi har klart å komme fram til et godt kompromiss som ivaretar
begge disse hensynene. Men hovedregelen skal være fast ansettelse,
og det er fast ansettelse.
Presidenten: Steinar
Reiten – til oppfølgingsspørsmål.
Steinar Reiten (KrF) [10:27:02]: I proposisjonen om endringer
i arbeidsmiljøloven, som regjeringen la fram i går, blir det foreslått
viktige presiseringer når det gjelder definisjonen av «fast ansettelse».
Det blir slått fast at ansettelsen er løpende og tidsubegrenset,
at lovens regler om opphør av arbeidsforhold skal gjelde, og at
arbeidstaker skal sikres forutsigbarhet for arbeid i form av et
reelt stillingsomfang.
Vi i Kristelig Folkeparti er tilfreds
med presiseringene så langt, men vi ser også at et viktig ord mangler,
et ord som er viktig for å sikre norske familier økonomisk trygghet
i hverdagen. Regjeringen vil sikre arbeidstakeren forutsigbarhet
for arbeid, men ikke forutsigbarhet for inntekt i den nye, omarbeidede
lovteksten. Flere av høringsinstansene påpeker at regjeringen ikke
går langt nok i sitt forslag når det gjelder å sikre arbeidstakeren forutsigbarhet
for lønn.
Kan statsråden kort gjøre rede for
hvorfor regjeringen ikke har tatt hensyn til disse høringsuttalelsene,
og hvorfor det blir foreslått en lovendring som kan medføre en videreføring
av en praksis der fast ansatte ikke har en fast og forutsigbar inntekt?
Statsråd Anniken Hauglie [10:28:00]: Vi mener at vi gjennom
de presiseringene vi nå kommer med når det gjelder hva fast ansettelse
skal være, og hva arbeidsplanen skal romme, gir arbeidstakerne nettopp
god forutsigbarhet og god visshet om hva de kan forvente av det arbeidet
som de får. Tidligere har man stått til arbeidsgivers disposisjon
uten å vite om man skulle møte opp på jobb, og eventuelt når man
skulle møte opp på jobb. Det fjerner vi nå muligheten for gjennom
det forslaget vi har. På den måten mener vi selvfølgelig at vi da
sikrer arbeidstakerne nettopp visshet og forutsigbarhet for både
når man skal jobbe, hvor man skal jobbe, og i hvilket omfang man
skal jobbe, som indirekte da selvfølgelig også vil gi forutsigbarhet
for inntekt. Det har vært noe av hensikten. Man kan alltid diskutere
hvor detaljert lovverket skal være. Vi mener at vi nå har funnet noen
klare presiseringer som ivaretar de ansattes behov for vern og forutsigbarhet.
Presidenten: Vi
går videre til neste hovedspørsmål.
Kari Elisabeth Kaski (SV) [10:29:14]: Mitt spørsmål går til
finansministeren.
Det er tid for både budsjettkonferanse
og landsmøter, og regjeringspartiene har i en rekke ulike oppslag bebudet
strammere tider i Norge. Alle får ikke, varsler finansministeren.
Man kan jo da spørre seg om det er et varsel om at alle med millioninntekter
ikke lenger skal få massive skattelettelser, eller at regjeringen
vil tette hullene i skattesystemet, der internasjonale selskaper gjennom
aggressiv skatteplanlegging flytter store overskudd ut av landet
og sånn sett unngår skatt til fellesskapet. Men nei. Leser man litt
lenger, ser man at lederen i finanskomiteen tar til orde for innstramming
i sykelønnsordningen og økte egenandeler i helsevesenet. Det er
ikke unaturlig at handlingsrommet er mindre etter den fem år lange
festen som har vært, med skattelettelse til de rikeste og massiv
oljepengebruk – en fest som resulterer i økte forskjeller, innhogg
i framtidens sparepenger og mindre handlingsrom. Samtidig har vi
de siste årene sett at uføre med barn har fått mindre å rutte med.
De som har mistet jobben, får skatt på sluttvederlaget. Kronisk
syke, brannskadde og de som har amputert, har mistet retten til
gratis fysioterapi. Og sånn kunne jeg fortsatt. Så spørsmålet til
finansministeren er: Hvem er det nå som ikke skal få? Hvem er det
nå som må stramme livreima? Er det de som har mest, eller er det
de som allerede har fått mindre?
Statsråd Siv Jensen [10:30:46]: Det kan være greit å begynne
dette svaret med å minne om at det nå faktisk går bra i norsk økonomi.
Veksten er på vei opp. Ledigheten er på vei ned. Sysselsettingen
øker. Det er rett og slett gode, positive tilbakemeldinger fra et
bredt anlagt næringsliv. Det går bra. En av grunnene til det er
at regjeringen har ført en effektiv finanspolitikk, hvor vi har sørget
for raskt å komme oss gjennom konsekvensene av det oljeprisfallet
som traff Norge i 2014.
Representanten Kaski kommer med
flere påstander om at denne regjeringen har prioritert å gi skattelette
til de rike. Det er ikke riktig. Vi har prioritert å gi skattelette til
bedriftene, men jeg har lyst til å minne om at om lag halvparten
av de lettelsene denne regjeringen har gitt, har gått til personer
med inntekt under 600 000 kr. Så det er ganske jevnt fordelt. Så
er da spørsmålet: Hvem skal få mindre nå? Det jeg sammen med resten
av regjeringen har forsøkt å være tydelig på, er at vi ikke bare kan
fortsette å legge på til alle gode formål. Vi må faktisk prioritere
det som er viktigst når vi går inn i en situasjon hvor det blir
flere eldre som kommer til å legge beslag på flere ressurser. Det
handler om pleie og omsorg. Det handler om helseutgifter. Det handler
om pensjon, ikke minst. Det er viktige oppgaver for denne regjeringen
å finansiere. Men da må vi også erkjenne at når det nå går bedre
i norsk økonomi, gir vi også mindre gass, bl.a. for å ivareta den
gode konkurranseevnen som norske bedrifter nå har. Det er noe av
det viktigste vi gjør for å legge til rette for flere arbeidsplasser
og trygghet for familieøkonomien.
Kari Elisabeth Kaski (SV) [10:32:44]: Det jeg hører her,
er nettopp en bekreftelse på at den politikken som har ført til
økte forskjeller i USA og Europa, med skattekutt til de rikeste
og kutt i velferden, kommer til å fortsette. Det er ikke slik at
regjeringen bare har lagt på penger til gode formål. De har også
stått for en politikk med en lang rekke usosiale kutt i løpet av
de siste årene. Det er grunn til å minne om at de aller rikeste
i samfunnet er de som sitter igjen med mest. De 1 600 rikeste har fått
skattelettelser på nærmere 600 000 kr hver. Da blir spørsmålet:
Hvor er prioriteringene til denne regjeringen? Lederen i finanskomiteen
har varslet at det bare vil være rom for skattelettelser på om lag
1–2 mrd. kr. Da er det grunn til å minne om et forslag som SV har kommet
med, som også koster 1–2 mrd. kr, nemlig å øke barnetrygden. I en
tid da antallet fattige unger bare vokser, vil det kanskje være
klokt av regjeringen å se på om de heller skal prioritere velferd
for de mange i stedet for skattekutt til de få.
Statsråd Siv Jensen [10:33:48]: Det er litt utfordrende når
jeg og regjeringen får ansvaret for økte forskjeller i USA og Europa.
Norge er ett av få land i verden som utmerker seg med små forskjeller.
Det gjør vi fordi vi har skattefinansierte velferdsordninger, hvor
vi bruker ulike mekanismer til å omfordele mellom folk i vårt land. Det
står seg godt, og det er det bred politisk enighet om. Så jeg må
få lov til å si at jeg synes det er urimelig å prøve å skape et
inntrykk av at regjeringens politikk fører til økte forskjeller.
Det er ikke riktig. Det som er riktig, er at andelen familier og
barn som lever i fattigdom, øker, og det skyldes særlig vekst i
antallet innvandrerfamilier. Derfor er det viktig med den integreringsdugnaden
som regjeringen har satt på dagsordenen. Det handler om å lære seg
norsk, skaffe seg jobb, brødfø egen familie og bli integrert i det
norske samfunnet. Det er noe av det viktigste vi kan gjøre for at
ikke flere barn må vokse opp i fattigdom.
Presidenten: Det
blir oppfølgingsspørsmål – først Kari Elisabeth Kaski.
Kari Elisabeth Kaski (SV) [10:34:53]: Veksten i barnefattigdom
er drevet av vekst i antallet etnisk norske barn som i større grad
lever i fattigdom. Det er verdt å ha med seg. Politikken er velprøvd
i USA og i Europa. Den har ført til økte forskjeller, og det kan
vi lære av.
Et annet forslag til skattelettelser
fra regjeringen, som flere politikere fra Fremskrittspartiet har
tatt til orde for, er at muligheten til å ta inn eiendomsskatt rundt
omkring i kommunene skal begrenses. I regjeringsplattformen slår
regjeringen fast at det skal settes tak på eiendomsskatt for hytter,
og det varsles kamp mot eiendomsskatten som vedtas i lokaldemokratiet,
av de folkevalgte. Når Fremskrittspartiet ikke liker hva folket
bestemmer, gjelder det kanskje å se på hvordan demokratiet utøves,
og hvem som utøver det. Finanspolitisk talsperson, Helge André Njåstad,
i Fremskrittspartiet foreslår dobbel stemmerett for dem som har
hytter, slik at de kan stemme både der de bor, og i kommunen der
de har hytte. Mitt spørsmål til finansministeren er: Hvor mye må
hytta koste for å kunne utløse en dobbel stemmerett? Hvor stor hytte
må det være?
Statsråd Siv Jensen [10:35:57]: Her var det et stort sprik
– fra definisjoner av økende forskjeller til eiendomsskatt. La meg
først si at det er i hvert fall et faktum at Oslo er fylket med
størst andel barn i familier med lav inntekt. Åtte av ti barn i
lavinntektsgruppen har innvandrerbakgrunn. Så å hevde at det ikke
er en av hoveddriverne, hovedutfordringene, når det gjelder barnefattigdom,
er feil.
Så til spørsmålet om eiendomsskatt:
En av de viktigste årsakene til at Fremskrittspartiet og denne regjeringen
tar grep for å redusere eiendomsskatten, er at den er grunnleggende
usosial. Det er virkelig en måte å skattlegge på som rammer folk
uavhengig av om de har mye eller lite i inntekt. Jeg tror det ville
blitt opplevd som en betydelig håndsrekning til mange familier med
dårlig økonomi hvis den skatteiveren vi ser i veldig mange kommuner,
ble stagget. Det har vært vår ambisjon, både gjennom regjeringsplattformen
og det vi har gjort tidligere, å få redusert kommunenes mulighet
til å utskrive høy eiendomsskatt, og den kampen har jeg tenkt å
fortsette med.
Presidenten: Ingrid
Heggø – til oppfølgingsspørsmål.
Ingrid Heggø (A) [10:37:11]: Handlingsrommet for velferd
er jo svekt, slik representanten Kaski sa her, på grunn av skattelettar.
Det må nesten regjeringa ta inn over seg.
I ABC Nyheter den 7. april sa Torbjørn
Røe Isaksen at kutt i sjukeløna skapar forskjellar. Er statsråden
einig i at kutt i sjukeløna skapar forskjellar?
Statsråd Siv Jensen [10:37:41]: Denne regjeringen har ikke
tatt til orde for å gjøre endringer i sykelønnsordningen. At enkelte
partier drøfter det på sine landsmøter, får så være, men denne regjeringen
har ikke tatt til orde for og har ikke i sin plattform ambisjoner
om å gjøre endringer i sykelønnsordningen.
Så til påstanden om at handlingsrommet
nå er svekket som følge av at regjeringen har gitt skattelette.
Det er jeg helt uenig i. En av årsakene til at det nå går bedre
i norsk økonomi, at pilene har snudd, at flere kommer i jobb, at
færre går arbeidsledig, at bedriftene melder om optimisme og økte
investeringer, er nettopp at vi har redusert skattene, slik at det
er lettere å operere med konkurransedyktige vilkår. Det har vært
en viktig del av rammebetingelsene – sammen med at vi har styrket kommunenes
økonomi, styrket sykehusenes økonomi, at vi har rekordinvesteringer
i vei- og infrastrukturbevilgninger. Alt dette vet vi gir gode bidrag
til vekstøkonomien, og det er derfor regjeringen har gjort det.
Ingrid Heggø (A) [10:38:47]: Spørsmålet mitt var: Er statsråden
einig i at kutt i sjukeløna vil skapa forskjellar?
Statsråd Siv Jensen [10:38:55]: Jeg svarte egentlig på det.
Det er ikke denne regjeringens politikk å kutte i sykelønnen. Hvis
jeg hadde ment det, hadde jeg antakelig kjempet for det også.
Sykelønnsordningen er en god ordning
som det er bred politisk enighet om at vi skal ta vare på i Norge.
Ingrid Heggø (A) [10:39:13]: Kan eg då konstatera at statsråden
vil freda sjukelønsordninga i denne perioden, og at ein kan trekkja
frå meir i fagforeiningsfrådrag, slik dei faktisk har skriftleg
i Jeløya-plattforma? Kan eg konstatera et ein òg vil freda sjukelønsordninga i
denne perioden?
Statsråd Siv Jensen [10:39:39]: Hvorfor forsøker representanten
Heggø å skape usikkerhet rundt dette spørsmålet? Statsministeren
har vært helt tydelig på det, jeg er helt tydelig på det: Dette
er ikke en del av regjeringens politikk. Det står ikke et ord om
det i vår regjeringsplattform, så jeg undrer meg egentlig bare over
hvorfor representanten Heggø ønsker å skape usikkerhet rundt det
spørsmålet, all den tid det er bred politisk enighet om at vi har
en god sykelønnsordning i Norge.
Presidenten: Sigbjørn
Gjelsvik – til oppfølgingsspørsmål.
Sigbjørn Gjelsvik (Sp) [10:40:14]: Jeg må si det er ganske
fantasifullt av finansministeren å påstå at skatteletter i Norge
har vært ganske jevnt fordelt under denne regjeringen. Mens folk
med vanlig lønnsinntekt har fått noen få kroner per dag i skattelettelse,
har de 50 rikeste i Norge fått titalls millioner i skattelettelse
hver. Det er ikke noen jevn fordeling. Tvert imot har det vært omfattende
skattelettelser til dem som har mest fra før, og så har en fått
avgiftsøkninger for folk flest. Det har vært avgiftsøkninger på
drivstoff, kollektivtransport, kultur, elavgift – til sammen 6,6 mrd. kr,
ifølge Siv Jensens egne tall. På toppen av det er det noen grupper som
har fått målrettede skatteskjerpelser. Pendlere som bor på brakke,
har fått 7 000–8 000 kr i ekstra skatt. Sjøfolk har fått omtrent
det samme. Da er spørsmålet: Hvilke nye grupper er det som kommer
til å bli rammet når en nå skal ha ytterligere skattelettelser til
dem som har mest fra før?
Statsråd Siv Jensen [10:41:13]: For det første er påstanden
feil. Hvis man ser på skattefordelingstabellene basert på de lettelsene
på om lag 24 mrd. kr som denne regjeringen har gjennomført, har
de største lettelsene gått til inntektsskatt for personer. Det betyr
at om lag halvparten av denne regjeringens skattelettelser har gått
til personer med inntekt under 600 000 kr. Jeg skjønner at det er
en ubehagelig sannhet for representanten Gjelsvik å forholde seg
til, men det er et faktum. Bilavgiftene er redusert med 1,9 mrd. kr.
Det er riktig at regjeringen, innenfor et opplegg med nettoreduksjon
i skatter og avgifter på 24 mrd. kr, har økt noen miljørelaterte
avgifter, men sannheten er at en gjennomsnittsfamilie er kommet
ut av dette med skattelettelser på om lag 10 000 kr. Du må være
stortingsrepresentant for å mene at det er småpenger. Jeg synes
kanskje at representanten Gjelsvik heller bør skjele litt til de
skatte- og avgiftsforslagene hans eget parti, Senterpartiet, foreslår hvert
eneste år i sine alternative budsjetter. Der finner vi jo ikke spor
av netto skattereduksjoner, men snarere tvert imot: skatteskjerpelser.
Presidenten: Sigbjørn
Gjelsvik – til oppfølgingsspørsmål.
Sigbjørn Gjelsvik (Sp) [10:42:20]: I vårt alternative budsjett
vil folk med inntekt opp til 700 000 kr ha lavere skatt enn med
regjeringens vedtatte opplegg. Med vårt budsjettalternativ ville
det vært lavere avgifter i Norge enn det er med Siv Jensen som finansminister.
Vi har en annen prioritering enn det regjeringen har. Det en må
ta utgangspunkt i, er ikke å samle sammen hvor mye skattelettene
er totalt sett, men hva som er effekten for ulike grupper. Lavinntektsgruppene
har fått forsvinnende lite skattelettelse per person, mens de som har
høye inntekter, har fått store skattelettelser per person. Jeg spør
igjen: Hvordan skal utviklingen være videre? Skal en fortsette utviklingen
med avgiftsøkninger for folk flest, slik en har sørget for i hvert
enkelt budsjett fram til nå, eller har en tenkt å legge seg på en
ny linje?
Statsråd Siv Jensen [10:43:09]: Jeg er enig med representanten
Gjelsvik i én ting, nemlig at Senterpartiet helt åpenbart prioriterer
annerledes enn det denne regjeringen gjør. Men de prioriteringene
denne regjeringen har gjennomført, har også gitt god effekt. Vi
har snudd negative konsekvenser fra oljeprisfallet i 2014, med økende
arbeidsledighet, til en situasjon med økt optimisme, økende sysselsetting,
fallende ledighet og økt vekst, og den er bredt anlagt over hele
landet, også i distriktene, som Senterpartiet vanligvis er opptatt
av. Det er resultatet av den økonomiske politikken denne regjeringen
har ført. Vi har tenkt å fortsette en trygg og stø økonomisk politikk
også i tiden fremover, for å trygge arbeidsplasser, for å legge
til rette for at stadig flere familier kan leve av egen inntekt.
Det er det viktige. Da er det ikke på denne regjeringens bord å
skjerpe skattene, verken for norsk næringsliv eller for vanlige
folk.
Presidenten: Kjell
Ingolf Ropstad – til oppfølgingsspørsmål.
Kjell Ingolf Ropstad (KrF) [10:44:10]: For Kristelig Folkeparti
har det vært helt avgjørende i alle budsjettforhandlinger å løfte
den sosiale profilen. Vi vet at det vi i denne salen kan gjøre for
dem som trenger det mest, er noe av det som har størst betydning.
Det er å skape vekst, legge til rette for at arbeidsplassene er
trygge, legge til rette for at det skapes nye arbeidsplasser, fordi
vi vet at arbeid er den beste veien ut av fattigdom, og det er meningsfullt
for hver enkelt som får en arbeidsplass.
Samtidig får vi oversikter som viser
at i Norge vokser hvert tiende barn opp i en fattig familie, ca.
100 000 barn, og det bekymrer oss. Derfor har vi vært opptatt av målrettede
tiltak for å hjelpe de ungene som er i fattigdom. Det beste er jo
å få dem ut av det, men også at de har en meningsfull oppvekst,
for å skape trygge familier og trygge barn som senere blir trygge
voksne. Nå kommer snart revidert budsjett. Til høsten er det statsbudsjett.
Hva er finansministerens visjoner for budsjettarbeidet for å sikre
at en får gjort noe med den økende barnefattigdommen?
Statsråd Siv Jensen [10:45:12]: Jeg er veldig enig med representanten
Ropstad i at det er viktig å ha en god sosial profil gjennom statsbudsjettene,
og det handler om å sikre trygge, gode velferdsordninger. Skal vi
gjøre det, må vi også sørge for at norsk økonomi går godt, for det er
forutsetningen for at vi politikere kan bevilge penger til ulike
formål vi er opptatt av.
Regjeringspartiene har, sammen med
Kristelig Folkeparti, utarbeidet mange tiltak gjennom en handlingsplan
for å gjøre noe mot barnefattigdom. Det mener jeg vi skal fortsette
å fokusere på. Det handler selvfølgelig om enkelttiltak i en situasjon
hvor barn opplever det som krevende i sosiale sammenhenger – på
skolen, i barnehagen osv. – ikke å ha de samme forutsetningene som
andre barn, men det handler vel så mye om å sørge for at årsaken
til fattigdommen, nemlig familiens økonomi, kan gjøres noe med.
Derfor handler dette vel så mye om integrering og arbeid.
Presidenten: Vi
går videre til neste hovedspørsmål.
Knut Arild Hareide (KrF) [10:46:26]: Mitt spørsmål går til
utanriksministeren.
Etter fleire år med frosne relasjonar
med Kina i kjølvatnet av at Nobelkomiteen tildelte Liu Xiaobo fredsprisen,
blei dei politiske relasjonane normaliserte igjen i 2016. Det er
sjølvsagt av stor betydning for Noreg. Kina er ei stormakt både
økonomisk og politisk, ein viktig marknad og ein stadig meir aktiv
aktør òg internasjonalt.
Samtidig opplever vi at regjeringa
i tida etter oppmjukinga overfor Kina har snakka med innestemme
når det gjeld menneskerettssituasjonen i Kina. Det er iallfall det
inntrykket ein kan få. Og det skjer altså i ei tid der president
Xi Jinping fører landet i ei meir autoritær retning med stadig strengare
kontroll. Overvakinga av innbyggjarane blir sterkare, det blir mindre
demokrati og mindre fridom. Eit eksempel er at i går kunne VG melde at
Kinas myndigheiter har stansa alt sal av biblar på nett, eit klart
angrep på trusfridomen og eitt av fleire eksempel på at regimet
strammar inn kontrollen med religionsutøvinga i landet.
Korleis stiller Noreg seg til den
negative utviklinga når det gjeld trusfridom og menneskerettar generelt
i Kina, og ser regjeringa det slik at Noreg har hatt rom for å ta
opp desse kritiske spørsmåla? Eit spørsmål er òg: Er det ikkje no
på tide at Noreg våger å bruke utestemma i desse viktige verdispørsmåla?
Noreg er ein nasjon som har løfta menneskerettar. Gjer me det no
aktivt i den dialogen me har med Kina?
Utenriksminister Ine M. Eriksen Søreide [10:48:24]: Jeg takker
for et både godt og relevant spørsmål.
Det er jo, som representanten Hareide
helt riktig peker på, sånn at etter normaliseringen av forholdet
har det vært både politiske besøk og – jeg vil si – økt interesse
fra begge parter for igjen å opprette en god dialog. Da vi hadde
den første runden av den nye årlige politiske konsultasjonsmekanismen
i august i fjor, var menneskerettigheter et tema. Det ligger nå
i denne konsultasjonsmekanismen at menneskerettigheter selvsagt
også framover både kan og skal være et tema. Det er også enighet
om at ulike samfunnsmodeller og for så vidt også ulike samfunnssystemer
ikke må stå i veien for en utveksling som også handler om dette.
Det er det viktig fra norske myndigheters side å understreke, og
vi følger selvsagt nøye den situasjonen som er, både når det gjelder
opposisjon, og når det gjelder tros- og religionsfrihet, som representanten
peker på.
Det er dessverre ikke en situasjon
som globalt viser en positiv utvikling. Snarere tvert imot anslår
man at ca. 70 pst. av verdens befolkning lever i land der det på
en eller annen måte er innskrenkninger i tros- og livssynsfriheten.
Det er også en av årsakene til at regjeringa tydelig har økt støtten
til å drive menneskerettighetsarbeid for å fremme religionsfrihet
til ca. 70 mill. kr i år, og også tar en aktiv rolle på det feltet.
Det har også vært viktig for oss
å bygge opp en god mulighet og en god plattform nettopp til å ta
en diskusjon også om en del av de vanskelige sakene. Vi skal være ambisiøse,
men vi skal selvfølgelig også være realistiske. Vi ser også at dette
er en tilnærming som flere andre land har i forholdet til Kina.
Knut Arild Hareide (KrF) [10:50:27]: Eg vil takke for svaret.
Dette er jo ei problemstilling Noreg har saman med den vestlege
verda i dag. Men eg trur det er veldig farleg viss me aksepterer
overtramp frå Kina i dag og håpar at aukande samarbeid med Vesten
vil gjere Kina betre i morgon. Det trur eg er ein farleg veg å gå.
Det vil òg gjere det vanskelegare å stå opp mot Kina seinare.
I desse dagar er statsrådskollega
Iselin Nybø på besøk i Kina for å fremje samarbeid innanfor sitt
felt, høgare utdanning og forsking. Det synest eg er vel og bra,
men Noreg har òg blitt kritisert for å vere naive i tilnærminga
 si til nettopp agendaen til kinesiske myndigheiter. Kan utanriksministeren
forsikre meg om at Noreg vil stå tydeleg opp for menneskerettane
i dette samarbeidet – krystallklart på den akademiske fridomen og
klart imot alle forsøk på kontroll og sensur av forsking og høgare utdanning?
Utenriksminister Ine M. Eriksen Søreide [10:51:29]: En av
årsakene til at høyere utdannings- og forskningsminister Iselin
Nybø nå reiser med en relativt stor delegasjon – bl.a. bestående
av det jeg tror er samtlige universitets- og høgskolerektorer og
for øvrig en stor akademisk delegasjon – er nettopp at hun skal
kunne fremme og utveksle synspunkter knyttet til de sentrale problemstillingene
som representanten Hareide tar opp. Vi ser også at Kina, for Norge
og for mange andre land, er en viktig global partner på mange områder
der vi kan bidra til å trekke utviklingen i positiv retning, bl.a.
når det gjelder miljø- og klimaspørsmål. Det er det også viktig
å ha med seg i denne sammenhengen.
Så er jeg veldig enig i det representanten
Hareide sier knyttet til at man må tilpasse virkemiddelbruken etter hva
som fungerer. Som representanten godt vet, er det av og til slik
at den såkalte utestemmen ikke gir de beste resultatene. En kombinasjon
av virkemidler der man bruker både andre kanaler og tydelig utestemme,
er det som oftest viser seg å ha god effekt.
Presidenten: Det
blir oppfølgingsspørsmål – først Knut Arild Hareide.
Knut Arild Hareide (KrF) [10:52:39]: Når me ser på situasjonen
i Kina no, opplever me bl.a. situasjonen til uigurane som enda meir
krevjande enn på lang tid: Menneske blir internerte utan grunn,
det er forbod mot å snakke språket sitt saman på arbeidsplassar,
me veit at det skjer organtransplantasjonar frå fangar av dette folkeslaget.
Situasjonen er meir krevjande. Det er den eine sida. Mercedes-Benz
blei f.eks. nyleg pressa av Kina til ei unnskyldning etter at dei
hadde vore så uheldige å sitere Dalai Lama på nettsidene sine, og
da Filippinane stod opp mot Kinas territorielle krav i Sør-Kina-havet, blei
dei møtte med at ein ikkje vil kjøpe bananar frå Filippinane. Eg
vil kalle dette bølle-tendensar frå Kinas side. Det er viktig at
me står opp mot den typen haldningar og politikk frå Kinas side.
Utenriksminister Ine M. Eriksen Søreide [10:53:46]: Når det
gjelder spørsmålene knyttet til både minoriteter og andre som er
utsatt – egentlig globalt, ikke bare i Kina – er det et tema som
har vært og kommer til å fortsette å være prioritert fra norsk side
i vårt menneskerettighetsarbeid. Vi er også opptatt av å gi ytterligere
støtte til dem som forsvarer menneskerettighetene, altså menneskerettighetsadvokater
og aktivister, fordi vi ser at rommet deres til å utøve sin aktivisme
og sin gjerning er under sterkt press i veldig mange land. Det er også
en av årsakene til at jeg i slutten av februar undertegnet en avtale
for langsiktig støtte til FNs høykommissær for menneskerettigheter
– med inntil 150 mill. kr i år, som er en økning, og en tydelig
støtte i fire år framover for at de skal kunne gjøre en bedre jobb for
minoriteter, som mange steder opplever å være under press, i likhet
med menneskerettighetsforsvarere.
Presidenten: Liv Signe Navarsete
– til oppfølgingsspørsmål.
Liv Signe Navarsete (Sp) [10:55:04]: Det er ingen tvil om
at menneskerettar er sette under press i mange land, og ikkje minst
det som det vart referert til i hovudspørsmålet i dag.
Me veit at uigurane er underlagde
ekstrem kontroll. Dei vert pågripne og fengsla og kontrollerte med
digitale verkemiddel, ansiktsgjenkjenning osv., og dei har eit svakt
minoritetsvern.
I årsmeldinga for Noregs nasjonale
institusjon for menneskerettar, som vart lagd fram i går, er det
eit sitat frå generalsekretær Bjørn Engesland i Helsingforskomiteen
om menneskerettar og menneskerettsforkjemparar i autoritære statar:
«Norge må gi dem økonomisk støtte
og beskyttelse når de blir forfulgt, fremme deres rettigheter i
FN og andre internasjonale organisasjoner og innføre sanksjoner
mot myndighetspersoner som angriper dem.»
Kan utanriksministeren seie litt
meir konkret korleis Noreg arbeider for å ta vare på og støtte opp
om menneskerettsforkjemparar i autoritære statar?
Utenriksminister Ine M. Eriksen Søreide [10:56:11]: Jeg var
litt inne på det i avslutningen av mitt forrige svar. Det er en
usedvanlig viktig jobb. Vi hadde etter min oppfatning en god utvikling
mot slutten av fjoråret, da vi, på norsk initiativ, fikk vedtatt
enstemmig en resolusjon i FNs generalforsamling om menneskerettighetsforsvarere.
Det er ingen selvfølge i dagens situasjon i FN at man skal kunne
klare, med enstemmighet, å vedta den type resolusjoner, som har
et klart normativt preg. Nettopp derfor har det vært veldig viktig
for oss å følge opp dette arbeidet, bl.a. med den økte støtten til
FNs høykommissær for menneskerettigheter, som jeg nevnte. Vi støtter
veldig mange sivilsamfunnsorganisasjoner og menneskerettighetsorganisasjoner rundt
om i mange land som er spesielt utsatt. Det vi derimot opplever
med jevne mellomrom, er at mange av dem som er forsvarere og forkjempere,
også er i en veldig utsatt situasjon. Vi må da velge våre virkemidler, slik
at situasjonen for dem ikke blir verre enn den allerede er. Men
både den politiske og den økonomiske støtten fra Norge er utvetydig.
Presidenten: Vi
går videre til neste hovedspørsmål.
Bjørnar Moxnes (R) [10:57:38]: I går la regjeringen fram
en proposisjon om innleie av arbeidskraft, som strammer inn på noen
felt, men som også åpner opp for enda mer bruk av midlertidige ansettelser.
Bemanningsbyråene skal ifølge regjeringen nå få en eksklusiv rett
til å ansette midlertidig for å leie ut til reelle vikariater. Denne
ordningen vil garantert bidra til misbruk. Så lenge tilsynet ikke
skal føre tilsyn og straffe brudd på disse reglene, blir det i realiteten
fortsatt fritt fram for bemanningsbransjen til å bryte reglene for
utleie av arbeidskraft. Så lite tyder på at bemanningsbransjen blir noe
mindre ille med de nye forslagene som regjeringen har lagt fram.
Derfor er det spesielt bekymringsfullt
at Høyre på sitt landsmøte nå i helgen vedtok at Nav skal gi navn
på arbeidssøkere til bemanningsbyråene. Nå går altså Høyre inn for
å formalisere og systematisere tettere samarbeid mellom Nav og bemanningsbyråene,
og dette kommer etter at fagbevegelsen har ropt varsko om at bedrifter kvitter
seg med fast ansatte og erstatter dem med innleide fra bemanningsbyråer.
Det Høyre har vedtatt, vil i praksis øke bruken av bemanningsbyråer
om det gjennomføres. Her er altså Høyre på kollisjonskurs med stortingsflertallet,
som i februar ba om tiltak for å stramme inn på bruken av bemanningsbyråer.
Regjeringen gjentar samtidig at
fast ansettelse er hovedregelen i Norge. Hvem vil statsråden nå
lytte til – stortingsflertallet, som har gitt tydelige signaler
om å begrense bemanningsbransjen, eller eget parti, Høyre, som nå
åpenbart går inn for å øke bruken av byråene gjennom Nav?
Statsråd Anniken Hauglie [10:59:27]: Som jeg har sagt opptil
flere ganger tidligere i spørretimen, er bemanningsbyråene i dag
en viktig inngangsport for mange av dem som står uten jobb. De er
viktige for mange virksomheter, ikke minst offentlige virksomheter
– som jo har den største graden av midlertidige ansettelser – for
at de skal få dekket sitt arbeidskraftbehov. At det skal være et
godt samarbeid mellom Nav og bemanningsbransjen, ble vedtatt i forbindelse
med Nav-meldingen, som Stortinget behandlet i 2016.
Så har vi, som representanten Moxnes
er inne på, og som er behørig diskutert også tidligere i spørretimen
i dag, lagt fram en proposisjon hvor vi foreslår en rekke endringer
i arbeidsmiljøloven for å styrke de ansattes behov for forutsigbarhet
og vern, samtidig som vi skal sikre arbeidsgiveres legitime behov
for innleie. Vi mener, som jeg har sagt tidligere, at vi har lagt
fram en proposisjon som gir en god avveining mellom de ulike hensynene.
Denne proposisjonen er en direkte oppfølging av det høringsnotatet
som regjeringen sendte ut i juni i fjor. Vi har hatt behørig og
mye kontakt med partene i etterkant av høringen for både å utdype
og presisere høringsuttalelsene deres, og vi har også gjort noen endringer
i vårt forslag, sammenlignet med det som ble sendt ut på høring.
Vi har selvfølgelig også sett til
de vedtakene som Stortinget fattet i forbindelse med behandlingen
av Dokument 8-forslagene for et par uker siden når det gjelder å utrede
å gi Arbeidstilsynet ytterligere hjemler bl.a. til å føre tilsyn
med privatrettslige forhold, noe de i dag ikke har. Det trenger
vi mer tid til å utrede, men da skal vi også se på hvordan Arbeidstilsynet
på en bedre måte kan håndheve bestemmelsene der det er ulovlig innleie, som
vi også har fått tilbakemelding om at det er.
Bjørnar Moxnes (R) [11:01:26]: Da er vel svaret at statsråden
lytter mer til Høyre enn til stortingsflertallet.
Alle er enige om at man naturligvis
skal kunne erstatte dem som faktisk er borte fra jobben, med vikarer. Men
problemet vi snakker om her, er at bemanningsbransjen i økende grad
erstatter fast ansatte og truer med å gjøre innleie til normen i
flere bransjer, som i byggebransjen. Anniken Hauglie sa selv til
VG den 12. juni i fjor følgende:
«Det er en utfordring at omfattende
bruk av innleie gir konkurransefortrinn.»
Videre sier hun:
«De som vil være seriøse og satser
på faste ansettelser, egen rekruttering og kompetanseutvikling, kan
tape i konkurransen.»
Kan statsråden garantere at regjeringen
framover vil sikre at arbeidsløse kun formidles til faktiske vikariater, og
ikke fortrenger fast ansatte i seriøse bedrifter, gjennom bemanningsbransjen?
Og kan statsråden også garantere at bemanningsbransjen ikke vil
øke i omfang som følge av de endringene som nå foreslås?
Statsråd Anniken Hauglie [11:02:29]: Jeg forholder meg til
Stortingets vedtak, men det er altså ingen motsetning mellom vedtak
på Høyres landsmøte og vedtak fattet i denne sal. Stortinget har
også vedtatt at man skal ha et godt samarbeid med bemanningsbyråene.
Det er heller ikke riktig at vikarbyråene
erstatter eller fortrenger fast ansettelse. Vi ser at omfanget av
både innleie og midlertidige ansettelser er begrenset, det er til og
med stabilt, og det har faktisk også vært en nedgang sammenlignet
med tidligere. Så det er relativt begrenset, og det har det også
vært over tid. Slik skal det være også framover – fast ansettelse
skal selvfølgelig være hovedregelen.
Så har vi sett at det har økt i
omfang i noen bransjer, og kanskje særlig i Oslo-regionen – det
var vel også bakgrunnen for at Rødt fremmet et forslag om å forby
innleie i Oslo-regionen – men utover det er det relativt begrenset.
Det vi har foreslått i proposisjonen,
er å heve avtalenivået for hvem som kan inngå avtale om innleie
i bygg- og anleggsbransjen, nettopp fordi det er der problemene
er størst.
Presidenten: Bjørnas
Moxnes – til oppfølgingsspørsmål.
Bjørnar Moxnes (R) [11:03:35]: Bemanningsbyråene fortrenger
fast ansatte. Det er derfor også fagforeningene har bedt om et forbud,
som Rødt da fremmet – et forbud som gjaldt Oslofjord-regionen og
byggeplassene, hvor vi ser at 40 pst. av dem som jobber der, er
innleide, at 85 pst. av innleien er ulovlig, og at ned mot 10 pst.
av dem som jobber på byggeplassene, er organisert, slik at fagbevegelsen
blir feid av banen. Det var dette vi ønsket å få gjort noe med,
men det var ikke ment som noen avgrensning av innstramningene for
bemanningsbransjen, slik som statsråden tar til orde for når hun
begrunner hvorfor det bare er i byggebransjen at innleie må avtales
med fagforeninger med innstillingsrett.
Hvis statsråden virkelig ønsker
å rydde opp: Er hun villig til å vurdere et forbud mot bemanningsbyråer
i byggebransjen i Oslofjord-området – hvis proposisjonen ikke løser
de problemene som åpenbart er omfattende og store i dag?
Statsråd Anniken Hauglie [11:04:35]: Svaret på spørsmålet
er nei. Vi vil ikke fremme et forbud mot bemanningsbyråer, verken
i bygg- og anleggsbransjen eller i Oslofjord-området. Vi mener at
et forbud vil være svært uheldig for virksomheters legitime behov
for innleie. Konsekvensene av et forbud ville være at ja, man må
ansette flere fast. Men man ville også måtte si opp flere når ordrebøkene
begynner å tømmes, og jeg kan ikke helt se at det vil skape bedre
forutsigbarhet for de ansatte. Det er nødvendig å kunne ha muligheten
til å leie inn.
Det kan også være verdt å minne
om at omfanget av innleie og bruk av bemanningsbyråer er størst
i offentlig sektor. Det er i helse-, sosial- og utdanningssektoren
at dette problemet er størst. Det var også bakgrunnen for at regjeringen
strammet inn da man endret tjenestemannsloven til lov om statens
ansatte. Man begrenset offentlig sektors mulighet til å leie inn,
slik at det ble likelydende med mulighetene i arbeidsmiljøloven.
Så vi er opptatt av å begrense innleie, og vi har gjort det gjennom
flere tiltak, også i den proposisjonen vi nå har lagt fram.
Presidenten: Vi
går videre til neste hovedspørsmål.
Anniken Huitfeldt (A) [11:05:52]: Mitt spørsmål går til utenriksministeren
og handler om Palestina.
Den brutale krigen i Syria har gått
inn i sitt åttende år, og sivilbefolkningen har lidd mer enn nok.
Men krigen i Syria har på sett og vis redusert den internasjonale
oppmerksomheten mot den uløste konflikten mellom Israel og palestinerne.
Utviklingen i Midtøsten de siste årene har nok også svekket det
tradisjonelle argumentet om at en løsning på Israel–Palestina-konflikten
utgjør en nøkkel til stabilitet og positiv utvikling i hele regionen.
Likevel: Konflikten er uløst. Den uakseptable okkupasjonen og blokaden
vedvarer.
I mai fyller staten Israel 70 år.
Norge var blant de første landene til å anerkjenne Israel. Vi ønsker
samarbeid med Israel og støtter Israels framtid som et liberalt
demokrati. Men status som liberalt demokrati er dypt uforenlig med
okkupasjonen av det palestinske land. I fjor kunne vi markere at
Israels okkupasjon av Palestina hadde vart et halvt århundre.
En fredelig løsning på konflikten
stiller krav til begge parter. Israel må bære et tydelig ansvar
for befolkningen de holder under okkupasjon. Rakettangrep og terroranslag
mot Israel må opphøre. I påsken tilspisset konflikten seg igjen
på Gazastripen. Titusener av palestinere samlet seg i protest nær
grensegjerdet. Langfredag skal 16 palestinere ha blitt drept og
over 1 400 såret. Hva er Norges holdning til Israels framferd overfor
demonstrantene, og hvordan har denne holdningen blitt kommunisert
til israelske myndigheter?
Utenriksminister Ine M. Eriksen Søreide [11:07:43]: Det er
en dypt bekymringsfull situasjon, som dessverre har blitt verre
den seinere tida. Det er all grunn til å anta at situasjonen også
i de kommende ukene og månedene kan vise noe av den samme utviklingen,
dessverre.
Fra norsk side har vi vært tydelig
på at det er uakseptabelt å skyte med skarpt mot sivile. Vi har
vært veldig tydelig på at det må til en troverdig gjennomgang av
det som har skjedd. Det følger også av den internasjonale humanitærretten
at alle land har en forpliktelse til å gjennomføre undersøkelser
når det er mulige brudd på humanitærretten.
Men vi har også vært veldig klare
på at løsningen på denne konflikten bare kan finnes gjennom en framforhandlet
løsning og en tostatsløsning. Derfor har vi det siste halve året
brukt mange ressurser gjennom vårt formannskap i AHLC, den såkalte
giverlandskomiteen for Palestina, på å forsøke å finne konkrete
prosjekter som kan bidra til å bedre situasjonen for befolkningen
på Gaza, samtidig som vi fortsetter å engasjere begge parter konstruktivt
politisk.
Det vi opplevde i det ekstraordinære
møtet vi sammenkalte til 31. januar, var at stemningen var – om
man kan si det sånn – mer konstruktiv enn det vi kunne forvente.
Vi har i tida etter det og fram til det ordinære møtet vi hadde
20. mars, brukt mye tid på nettopp de konkrete prosjektene på Gaza.
Det ble mobilisert mye under møtet 20. mars. Det gjaldt særlig spørsmålet
om vannrenseanlegg på Gaza, som i tillegg til elektrisitetsforsyning
kanskje er noe av det viktigste for å bedre levekårene for befolkningen.
Når det er sagt, er det viktig å
gjenta at den eneste måten å løse dette spørsmålet på er å få en
framforhandlet tostatsløsning. Det er et anerkjent og kjent norsk
standpunkt, som har vært der i alle år, og som også ligger til grunn
for den politikken vi fører overfor både Israel og Palestina.
Anniken Huitfeldt (A) [11:09:53]: Ett virkemiddel er også
forbrukermakt. Fra Arbeiderpartiets side er vi mot boikott av Israel,
men positive til merking av produkter som er tilvirket i ulovlige
bosettinger, for å gi konsumentene mulighet til ikke å kjøpe disse
varene. Israelsk verdiskaping på okkupert land er heller ikke omfattet av
handelsavtalen Norge og EFTA har med Israel.
23. juli 2014 sa daværende utenriksminister
til Dagsrevyen at han ville ta initiativ til å utrede en merkeordning,
og han lovet å konkludere raskt. Det er snart fire år siden. Når
kan vi forvente at det foreligger en konklusjon på spørsmålet om
innføring av en norsk merkeordning for varer produsert på okkupert
land?
Utenriksminister Ine M. Eriksen Søreide [11:10:42]: Jeg er
også glad for at Arbeiderpartiet legger til grunn at boikott ikke
er et velegnet virkemiddel. Dialog er et betydelig bedre virkemiddel
enn boikott. Når det er sagt, er spørsmålet om merking av varer
et spørsmål som Utenriksdepartementet nå holder på å behandle. Det
er interessant at dette spørsmålet også lå på tidligere utenriksminister
Jonas Gahr Støres bord svært lenge uten å bli konkludert. En av
årsakene til det er at det ikke er et enkelt spørsmål. Men det er
noe vi jobber med i Utenriksdepartementet nå, og vi håper å finne
en snarlig løsning på det.
Presidenten: Jette
F. Christensen – til oppfølgingsspørsmål.
Jette F. Christensen (A) [11:11:38]: Denne konflikten produserer
bare to ting: flyktninger og håpløshet. FNs UNRWA sin hjelp til
palestinske flyktninger har vært uvurderlig gjennom generasjoner
når det kommer til både utdannelse, helsehjelp, sosiale tjenester
og mat, og den virker stabiliserende på områdene flyktningene befinner
seg i. Derfor er det kritisk at USA har kuttet en tredjedel av all
støtte som organisasjonen mottar, 65 mill. dollar av sitt planlagte
bidrag.
På et møte om den økonomiske situasjonen
til denne organisasjonen i Roma i mars uttalte statssekretær Halvorsen
– som sant er – at det er nødvendig med ytterligere tiltak som sikrer
at organisasjonen fortsetter å gjennomføre sitt mandat. Det er jeg
helt enig i. Han sa at det vil en diskutere i tiden som kommer.
Mitt spørsmål til statsråden er om disse diskusjonene har kommet
noe lenger. Har en kommet noen vei? Norges kjernebidrag gikk ned
med 25 mill. kr i 2016. Vil det øke nå?
Utenriksminister Ine M. Eriksen Søreide [11:12:48]: Vi har
økt vår støtte til UNRWA, og det er helt nødvendig fordi de bidrar
til sikkerhet og stabilitet i regionen og ikke bare til den akutte
hjelpen med f.eks. mat, utdanning og medisiner, som er en helt avgjørende
del av det. Vi har et kjernebidrag i 2018 på 125 mill. kr. Det utbetalte
vi svært tidlig og i én omgang for å være sikre på at det kunne
bidra til at tjenestene kunne fortsette å leveres. UNRWA er i en
økonomisk situasjon nå som gjør at de frykter at de etter mai ikke
vil være i stand til å levere den type tjenester som de gjør nå.
Det andre er at vi har gitt et bidrag
til den humanitære delen, på 105 mill. kr: Det er også et bidrag
som vi betalte ut umiddelbart, og som jeg annonserte i forbindelse
med konferansen i Roma. Bidragene til sammen gir betydelig støtte
til UNWRA, for at de skal kunne levere de tjenestene som er så grunnleggende.
Presidenten: Vi
går videre til neste hovedspørsmål – fra Liv Signe Navarsete.
Liv Signe Navarsete (Sp) [11:14:05]: Mitt spørsmål går til
utenriksministeren.
Det sikkerheitspolitiske biletet
endrar seg. Verda er vesentleg meir uroleg no enn for få år sidan.
Dette opptek sjølvsagt også utanriksministeren. 7. april i år gav statsråden
eit omfattande intervju til Dagbladet om det sikkerheitspolitiske
biletet og det norske forsvaret. Om NATO sitt 2-prosentmål er utanriksministeren
sitert på følgjande:
«Jo, vi står fast ved at vi skal
jobbe for å nå målet. Den forpliktelsen har vi slått klart fast.»
At Høgre har stadfesta NATO sitt
2-prosentmål, er eg ikkje i tvil om. På Høgre sine eigne heimesider
annonserte partiet etter landsmøtet i fjor følgjande krystallklåre
melding:
«Høyre vil bruke to prosent av BNP
på Forsvar innen 2024, som vil bety en ytterligere opptrapping av
forsvar, sikkerhet og beredskap.»
Og dette gjekk Høgre til val på
i 2017.
Både statsråden sitt intervju til
Dagbladet laurdag og ikkje minst Høgre sine lovnader attgjevne på
eigne heimesider står i skarp kontrast til det statsråden skreiv
i brev til Stortinget halvannan månad etter Høgres landsmøte i fjor.
Der skreiv statsråden at
«å oppnå en situasjon der Norge
faktisk bruker 2 prosent av BNP til forsvarsformål vil kreve betydelige
rammeøkninger i de kommende årene, også ut over nivåene det planlegges
for i denne langtidsplanen».
Eg stiller dette spørsmålet om 2-prosenten,
sjølv om eg veit at den tidlegare forsvarsministeren har skifta
beite og no er utanriksminister. Men med bakgrunn i oppslaget i
Dagbladet finn eg det rett å vise til intervjuet der statsråden
òg seier at «i Høyre sier vi også at det er viktig å bruke pengene
riktig». Det er det ingen som helst tvil om, men det er vanskeleg
å sikre god økonomistyring om ein seier to komplett motsette ting
om finansiering av Forsvaret. Kan statsråden stadfeste at lovnaden
etter eige landsmøte i fjor framleis gjeld?
Presidenten: Som
representanten selv er inne på, er spørsmålet muligens utenfor utenriksministerens
konstitusjonelle område, men jeg overlater til utenriksminister
Eriksen Søreide å avgjøre om hun vil svare på spørsmålet.
Utenriksminister Ine M. Eriksen Søreide [11:16:08]: Dette
er jo et spørsmål som må rettes til forsvarsministeren. Det er forsvarsministeren
som har ansvaret for utformingen av de årlige forsvarsbudsjettene.
Men la meg bare kort referere til
at det regjeringen har gjort i denne perioden, er å øke forsvarsbudsjettene med
24 pst., reelt sett, nemlig 10,6 mrd. kr. Det er et betydelig løft.
Vi har også valgt å bruke ressursene der det trengtes mest først,
nemlig på å reparere opp materiell som i årevis hadde ligget til
kai eller stått i garasjer uten å kunne brukes. Vi har vært opptatt
av å øke aktiviteten, og vi har vært opptatt av å starte på nye
store investeringer. Alt dette ligger i den vedtatte langtidsplanen,
og det er også fulgt opp med den økonomien som langtidsplanen krever.
Samtidig har vi vært klare på at
målet som NATO formulerte i Wales i 2014, nemlig en målsetting om
å bevege seg i retning av å bruke 2 pst. av BNP på forsvar innen et
tiår, står fast. Det er bekreftet i budsjettproposisjonen som ble
lagt fram, det er bekreftet på vårt landsmøte og nok også på andre
landsmøter, og det er en målsetting vi står ved.
Så tror jeg også Liv Signe Navarsete,
som tidligere statsråd i mange år, godt vet at å framskrive BNP-vurderinger
seks–sju år fram i tid, er det ingen forunt å gjøre. Så hvordan
dette nøyaktig vil slå ut, er det ingen som kan si per i dag, annet
enn å vite at det er klart det er en krevende jobb å skulle fortsette
den enorme økningen vi har hatt på forsvarsbudsjettene, når det
økonomiske handlingsrommet framover blir mindre. Det betyr likevel
ikke at målsettingen ikke står fast, men det betyr at vi må fortsette
å gjøre harde prioriteringer i regjering, akkurat på samme måte
som vi har gjort fram til nå.
Liv Signe Navarsete (Sp) [11:17:52]: Eg takkar for svaret.
Det er jo ingen tvil om at statsråden både før og etter at ho vart
utanriksminister har uttalt seg om dette 2-prosentmålet, og difor
stilte eg spørsmålet.
Dette heng saman med sikkerheitspolitikken.
Viss me ser tilbake til i fjor, så sa Kjell Grandhagen i ein kronikk
i Dagens Næringsliv at me risikerer både feilinvesteringar og nedlegging
av basar me under nye rammevilkår ville velje å behalde, viss ein
ikkje har ein heilskapleg opptrappingsplan for Forsvaret. Det han
peika på, var nedlegginga av Andøya flystasjon, som dramatisk kan
redusere vår kapasitet til å ta imot allierte forsterkingar.
Då heng forsvarspolitikken saman
med sikkerheitspolitikken og utanrikspolitikken. Det kan ein ikkje nødvendigvis
skilje. Vil utanriksministeren seie at å redusere kapasiteten for
å ta imot allierte forsterkingar, som er Noregs livbøye, faktisk
òg impliserer utanrikspolitikken og tryggingspolitikken for landet
vårt?
Utenriksminister Ine M. Eriksen Søreide [11:19:01]: Jeg registrerer
at representanten Navarsete fortsetter å stille spørsmål som primært
er innenfor forsvarsministerens konstitusjonelle ansvarsområde.
Etterlysningen av en helhetlig opptrappingsplan
synes jeg er pussig. Den heter langtidsplanen for Forsvaret, og
den er lagt fram og vedtatt av Stortinget med et stort flertall.
Den legger også til grunn at det skal bli enklere å motta allierte
forsterkninger. Det er det som er hele grunnlaget for den allierte
dimensjonen som vi legger ekstra stor vekt på, nettopp fordi behovet
for allierte forsterkninger i potensielle konflikter som skulle
ramme Norge, vil være stort også i framtida.
Presidenten: Vi
går videre til neste hovedspørsmål.
Hadia Tajik (A) [11:19:58]: Spørsmålet mitt går til arbeidsministeren.
Det er regjeringa sitt ansvar så
godt som mogleg og så tidleg som mogleg å informera og involvera
Stortinget om prosessane som går i EU, og som er relevante for oss. Kjem
dei for seint, svekkjer det òg dei moglegheitene Noreg har til påverka
desse prosessane.
For å ta nokre eksempel: I saka
om kjøp av kommersielle allmennkringkastingstenester vart det hevda
av representantar frå regjeringspartia at ESA kunne stansa det.
Men Stortinget stod på sitt og kravde at regjeringa skulle notifisera
saka, og då viste det seg at det var Stortinget som hadde rett,
og at EØS ikkje var til hinder for denne løysinga. I ACER-debatten
var det igjen Arbeidarpartiet som vart nøydd til å tvinga på plass
garantiar som sikrar viktige norske omsyn. Og nyleg har EU-kommisjonen
fremja forslag om eit europeisk arbeidsmarknadsbyrå. Det er noko
som kan vera eit viktig og positivt verkemiddel mot sosial dumping,
på tvers av landegrensene. Men i Arbeidarpartiet er me samtidig opptekne
av at forslaget ikkje skal innebera suverenitetsavståing, myndigheitsoverføring
eller at det skal leggja hindringar for tiltak mot sosial dumping
og arbeidslivskriminalitet i Noreg.
Så spørsmålet mitt er ganske enkelt
om statsråden kan garantera at regjeringa i denne saka kjem til
å ha ein meir aktiv rolle opp mot EU, og at ho vil informera Stortinget
jamleg om arbeidet for å sikra at norske interesser vert varetekne.
Statsråd Anniken Hauglie [11:21:35]: Jeg har for min del,
innenfor mitt ansvarsområde, hatt en aktiv dialog og aktiv kontakt
også overfor EU om flere av de spørsmålene som er relevante for
norsk arbeidsliv. Jeg skal delta på EUs uformelle ministerrådsmøte
til uken også, og har avtalt flere møter der, bl.a. for å diskutere
spørsmål som er viktige og relevante for oss.
European Labour Authority er relativt
prematurt, om man kan si det. Initiativet ble tatt av EU i fjor.
Man er ikke ferdig med det arbeidet ennå. Norge har avgitt høringsuttalelse
i saken langs de linjer som også representanten Hadia Tajik er inne
på. Vi er opptatt av å bevare norsk suverenitet i disse spørsmålene.
Foreløpig er det som det legges
opp til, relativt uforpliktende. Signalet som kommer, er at byrået
skal tilrettelegge for bedre informasjonsflyt om rettigheter og plikter
mellom landene, det skal fremme og støtte samarbeid mellom EU-landene
knyttet til håndhevelse, og det skal megle og tilrettelegge for
en løsning der det oppstår uenighet mellom medlemslandene.
Jeg er selvfølgelig opptatt av å
informere Stortinget på en god måte etter hvert som arbeidet skrider
fram, både på dette området og også på andre områder. Jeg har tidligere
deltatt i EØS-komiteen og redegjort for prosesser i viktige saker
som er relevante for Norge innenfor arbeidslivsområdet, og jeg vil
selvfølgelig også gjøre det framover.
Hadia Tajik (A) [11:23:18]: Eg set pris på denne tilbakemeldinga.
Eg ønskjer likevel, i lys av dei erfaringane me har sett på andre
område, å få ein garanti frå statsråden om at ho jamleg vil informera
og involvera Stortinget. Eg vil òg at statsråden fortel korleis
ho vil sørgja for å gjera dette, for eg vil gjerne ha klarlagt om
ho har ein plan for dette viktige nye initiativet som kjem, knytt
til eit europeisk arbeidsmarknadsbyrå. For dette er noko som har
betyding for korleis me kan kjempa mot sosial dumping på tvers av
landegrensene. Det kan òg ha betyding for kva handlingsrom me har
i Noreg, og kva initiativ me tek frå norsk side, og for at me i
Stortinget skal kunne ta dei nødvendige initiativa i tide, avheng
det òg av statsrådens garanti og statsrådens plan.
Statsråd Anniken Hauglie [11:24:10]: I forbindelse med EUs
initiativ om å etablere et slikt byrå tok statsminister Solberg
et initiativ overfor EU som bl.a. handler om hvordan man skal bekjempe
arbeidslivskriminalitet på tvers av landegrensene. Vår utgangspunkt
var nettopp også at det initiativet kunne være en del av EUs arbeid,
som på mange måter handler om det samme. Vi ønsket å komme med innspill
på hvordan man kunne fylle det byrået med meningsfulle oppgaver
som var konkrete og som var operative. Dette er et av de temaene
som jeg skal diskutere med kommissær Marianne Thyssen til uken i
forbindelse med EUs uformelle ministerrådsmøte, som arrangeres i
Sofia.
Så deltar statsrådene med jevne
mellomrom her i Stortinget, hvor vi orienterer om saker som er på
vei, som er på trappene, og gjerne da i forkant av at direktivene
eventuelt skal implementeres i norsk rett og behandles formelt av
Stortinget. Så jeg kan garantere at jeg skal være imøtekommende
ved å involvere Stortinget på et tidlig tidspunkt.
Presidenten: Den
muntlige spørretimen er nå omme.
Ordinær
spørretime
Presidenten: Det
blir en rekke endringer i den oppsatte spørsmålslisten, og presidenten
viser i den sammenheng til den elektroniske spørsmålslisten.
De foreslåtte endringene i dagens
spørretime foreslås godkjent. – Det anses vedtatt.
Endringene var
som følger:
Spørsmålene 3 og 4, fra henholdsvis
representantene Siri Gåsemyr Staalesen og Kari Henriksen til helseministeren,
vil bli besvart av eldre- og folkehelseministeren på vegne av helseministeren,
som er bortreist.
Spørsmål 5, fra representanten Anniken
Huitfeldt til utenriksministeren, er trukket tilbake.
Spørsmål 7, fra representanten Liv
Signe Navarsete til forsvarsministeren, vil bli besvart av fiskeriministeren på
vegne av forsvarsministeren, som er bortreist.
Spørsmål 10, fra representanten
Anette Trettebergstuen til eldre- og folkehelseministeren, er overført
til kulturministeren som rette vedkommende. Spørsmålet vil imidlertid
bli besvart av eldre- og folkehelseministeren på vegne av kulturministeren,
som er bortreist. Spørsmålet vil bli tatt opp av representanten
Trond Giske.
Spørsmål 12, fra representanten
Tuva Moflag til eldre- og folkehelseministeren, er overført til
kommunal- og regionalministeren som rette vedkommende. Spørsmålet
vil imidlertid bli besvart av eldre- og folkehelseministeren på
vegne av kommunal- og regionalministeren, som er bortreist.
Spørsmål 15, fra representanten
Per Espen Stoknes til klima- og miljøministeren, må utsettes til
neste spørretime, da statsråden er bortreist.
Spørsmål 16, fra representanten
Emilie Enger Mehl til klima- og miljøministeren, vil bli besvart
av forsknings- og høyere utdanningsministeren på vegne av klima-
og miljøministeren, som er bortreist.
Spørsmål 17, fra representanten
Solfrid Lerbrekk til forsknings- og høyere utdanningsministeren,
vil bli tatt opp av representanten Eirik Faret Sakariassen.
Sverre Myrli (A) [11:25:49]: «Hvorfor må eldre bilførere
i Norge framvise helseattest for å beholde førerkortet etter fylte
75 år, mens bilførere i Sverige og Danmark ikke må det, og hvorfor
vil ikke statsråden ta initiativ til å endre dette regelverket?»
Statsråd Ketil Solvik-Olsen [11:26:13]: Jeg er glad for at
man ønsker mobilitet for alle i samfunnet. Det å kunne kjøre bil
gir frihet til både unge og gamle. Spesielt for folk som ikke er
i arbeidslivet til daglig, er nettopp det å kunne kjøre bil for
å komme seg til sosiale funksjoner o.l. en viktig del av det å ha
god livskvalitet. Vi ønsker derfor å legge til rette for at folk
kan bruke veiene våre, at man har både trygge og gode veier og trygge
og gode kjøretøy. Men det å ha førerkort er en forutsetning for
å kunne gjøre det.
For å ivareta trafikksikkerhet på
veiene våre er det viktig å sikre at alle har tilfredsstillende
kvalifikasjoner, og at man er i en helsesituasjon som gjør at de
kvalifikasjonene som man har tilegnet seg, fortsatt er i behold. For
mange er dette helt uproblematisk. Men vi vet at for noen betyr
det å bli gammel også at man får nedsatt funksjonsevne. Man blir
mindre oppmerksom på det som skjer rundt seg, det tar litt lengre
tid å ta beslutninger. Det skaper muligheten for at man som sjåfør
skaper farlige situasjoner. Som i mange andre europeiske land undersøker
vi i Norge helsen til førerkortinnehavere over 75 år regelmessig.
Det handler om å være sikker på at når man har retten til førerkort,
er man fortsatt egnet til å kjøre bil.
Så bare minner jeg om at aldersgrensen
for helseattest ikke er noe som har blitt innført nylig. Den var
faktisk 70 år i lang tid, men ble i 2013 økt til 75 år, fordi man mente
at helsen generelt ble bedre, og at man dermed kunne ha mindre føre
var-tilnærming for aldersgruppen mellom 70 og 75 år. Så hvis man
spør om argumentene for hvorfor det er en aldersgrense, tenker jeg
at det kan alle som har vært i regjeringssystemet tidligere, være med
og svare på. Jeg mener vi skal gjøre det enklere, både for dem som
har førerkort, og for myndighetene, å kunne opprettholde førerkortet,
men samtidig må vi ivareta trafikksikkerheten.
Jeg har tidligere gitt uttrykk for
at vi vil vurdere å utvikle dagens regler i lys av dagens kunnskap
og erfaringer fra andre land. Jeg har merket meg artikler som har blitt
skrevet om noen av våre naboland, som gjør andre vurderinger enn
oss når det gjelder hvor grensen skal gå. Jeg har tidligere kommunisert
til Stortinget gjennom skriftlige svar på skriftlige spørsmål at
vi følger med på utviklingen, og jeg går i dialog med helseministeren med
sikte på å få en felles vurdering fra både vei- og helsemyndighetene
om det er grunnlag for å forenkle reglene om helseattest for eldre
bilførere.
Sverre Myrli (A) [11:28:47]: Jeg tolker statsråden som at
han vurderer å videreutvikle dagens regler – det tror jeg var begrepet
han brukte. Det er også et begrep han har brukt i et svar på et
skriftlig spørsmål fra representanten Ivar Odnes. Spørsmålet mitt
dreide seg egentlig om hvorfor vi i det hele tatt skal ha det regimet som
vi har, som av mange oppfattes som veldig tungvint. Jeg må nok si
at jeg tror både undertegnede og mange her i salen har oppfattet
at dette er noe som EU-/EØS-regelverket har tvunget oss til å ha.
Men etter å ha jobbet mer med dette – vi har fått Stortingets utredningsseksjon
til å se på dette og andre som jobber med spørsmålet – viser det
seg at Danmark nylig har fjernet et slikt system. Sverige og Tyskland
har aldri hatt det. Selvsagt skal eldre bilførere som ikke er kapable
til å kjøre bil, ikke ha førerkort, men det er altså denne gruppetenkningen,
at alle over 75 år må gjennom dette systemet, som er utfordringen.
Statsråd Ketil Solvik-Olsen [11:29:54]: Nå følte jeg at det
kom litt dobbel kommunikasjon. På den ene siden spør man hvorfor
man skal ha det i det hele tatt, samtidig som man sier at det er
viktig at man klarer å holde dem som ikke er egnet til å kjøre bil
på grunn av alder, vekk fra veiene. Da må det være en eller annen form
for system i bunnen. Der er jeg veldig åpen for å diskutere med
helsemyndigheter og veimyndigheter, men også med Stortinget, selvsagt,
om det finnes bedre løsninger på det enn det vi har i dag. Jeg er
helt enig i at det å gjøre det minst mulig byråkratisk, er en målsetting.
Derfor har denne regjeringen både fjernet mange regler og forenklet
mange regler. Også på dette området kan det absolutt være grunnlag
for det. Det at man økte aldersgrensen fra 70 til 75 år i 2013 er
jo et tegn på at det har blitt gjort endringer. Så igjen: Hvis man
spør om hvorfor systemet i det hele tatt finnes, så tror jeg at
man også kan snakke med dem som styrte fram til 2013, om hvorfor
man hadde strengere regler da enn det som er i dag. Men jeg er opptatt
av at vi skal lære av våre naboland. Her er det ulike tilnærminger.
Vi må finne ut hva som funker best, og da vil vi ta det i bruk.
Sverre Myrli (A) [11:31:01]: Bare for å klargjøre: Selvsagt
skal de som er uegnet til å kjøre bil, ikke ha førerkort. Men det
gjelder om man er 60, 40 eller 80 år. Slik er det også i dag. Hvis
en fører ut fra medisinske årsaker er uegnet til å ha førerkort,
tar legen førerkortet fra vedkommende. Sånn skal det være, og sånn
må det være. Sånn skal det være for dem som er under 75, og sånn
må det være for dem som er over 75. Det er det som er hele poenget.
Men det er det voldsomme systemet som må rigges for at alle 75-åringer
hvert år eller hvert annet år – hvor ofte det er, varierer litt
fra person til person – skal igjennom en ganske omfattende helsesjekk
hos fastlegen. Det går med mange årsverk hos fastleger og er for mange
et tungvint system. Så spørsmålet er rett og slett: Hvorfor må vi
ha særegne regler for dem over 75, når Statens vegvesen sier at
det ikke er flere ulykker blant dem over 75 enn blant dem under
75?
Morten Wold hadde her overtatt
presidentplassen.
Statsråd Ketil Solvik-Olsen [11:32:09]: Argumentet som helsemyndighetene
bruker, er at de kognitive evnene svekkes raskere når man begynner
å nærme seg eller er over den alderen. Man flyttet grensen fra 70
til 75 år fordi man så at den generelle helsen til 72-åringer er
bedre i dag enn for en del år siden. Derfor er det grunnlag for
hele veien å diskutere hva som er en fornuftig grense.
Så kunne jeg godt sagt at vi fjerner
enhver aldersmessig tilnærming her. Spørsmålet er hva slags system
Arbeiderpartiet ville iverksatt istedenfor, når vi er enige om at
de som ikke lenger har egenskapene for å kjøre bil, skal fjernes
fra veien. Er det sånn at alle skal inn på en eller annen kontroll?
Da er spørsmålet å finne en risikotilnærming som gjør at man kan
minimere ulempen for befolkningen generelt ved at man kan gå etter
de gruppene som utgjør en større helserisiko. Hvis vi nå kan få en
ny runde og si at her er det lite grunnlag for at de over 75 år
utgjør en større risiko enn andre, så er det bare å fjerne disse
reglene. Men vi skal ha en grundig runde på det før vi gjør det,
rett og slett fordi vi skal ivareta trafikksikkerheten også.
Siv Mossleth (Sp) [11:33:37]: «På Værøy i Nordland er det
som kjent helikopter og ferje som er alternativene for å komme seg
til Bodø. For mange er kostnaden ved å ta helikopter stor, spesielt
om en er flere. Om sommeren er det færre direkteavganger med ferje,
noe som svekker tilbudet til fiskeindustrien og de fastboende på
Værøy.
Vil statsråden gjøre noe slik at
det blir mulig med dagsreiser med ferje til Bodø hele året?»
Statsråd Ketil Solvik-Olsen [11:34:11]: Det er viktig å ha
et godt samferdselsnett over hele landet. Noen steder fungerer dette
helt på egen kjøl gjennom kommersielle tilbud. Andre steder må staten
inn og betale store subsidier for å opprettholde et tilbud. Værøy
trafikkeres som en del av riksveiferjesambandet Bodø–Røst–Værøy–Moskenes.
Jeg har selv vært med og tatt den båten for å få en opplevelse av
ruten. Sambandet er landets lengste. Strekningen Bodø–Moskenes er
hovedstrekningen i sambandet med over 70 pst. av trafikken. Værøy
ligger midt i sambandet og har en tilknytning både til Bodø og til
Lofoten via Moskenes. Seilingstiden her er på mellom tre og fire
timer, avhengig av hvilket fartøy som utfører seilingen.
På grunn av lengden ble ferjesambandet
plassert i en standardklasse med krav om kontinuerlig drift ved
utforming av ferjedriftsstandarden til Nasjonal transportplan 2010–2019.
Dette innebærer at det ikke er definert krav til antall avganger,
men at ferjene som betjener sambandet, skal være i trafikk så mye
som mulig innenfor ferjesambandets åpningstid. Det var denne standarden
som lå til grunn ved utlysningen av gjeldende kontrakt. Sambandet
fikk en betydelig kapasitets- og tilbudsforbedring ved oppstart
av gjeldende kontrakt i 2013. Dette er et anbud som ble inngått
før dagens regjering tiltrådte. Sambandet har tre–fire rundturer
per døgn, men ikke alle turer går innom Værøy. De aller fleste avgangene
fra og til Værøy seiles via Røst eller Moskenes. Ferjetilbudet på
strekningen som inngår i sambandet, er tilpasset de mange ulike
transportbehovene som ferjesambandet skal dekke for næringsliv og
bosatte både i Lofoten og på Værøy og Røst. Det handler altså om
å få et best mulig tilbud for flest mulig innenfor de rammene som
forrige regjering satte.
Det har vært en betydelig økning
i trafikken på ferjesambandet Bodø–Moskenes de senere årene, spesielt gjelder
dette sommerstid på strekningen Bodø–Moskenes. Trafikkøkningen for
juli måned har på denne strekningen i perioden 2013–2017 vært på
ca. 50 pst. Det har resultert i at det fra 2017 er satt inn ekstra
ferjekapasitet i juli måned. Etter dialog med kommunene Røst og
Værøy er det da tilrettelagt for tur-retur-seiling fra Værøy til Lofoten
på dagtid tirsdager og torsdager.
Etableringen av dagtilbudet med
ferjer fra Røst og Værøy både til Moskenes og til Bodø vil medføre
behov for å innfase ytterligere kapasitet i ferjesambandet. Det vil
være ressurskrevende og bety behov for ekstra kapasitet, som i så
fall må bety mindre kapasitet andre steder. Ferjetilbudet på sambandet
skal dekke et langt større behov for transport og gods til og fra
Lofoten, Værøy og Røst, og ikke bare personreiser på én av strekningene. Det
er litt av den prioriteringsjobben som må gjøres hvis en skal gjøre
endringer.
Mulighetene for dagreisende fra
Bodø bosatt på Værøy må ses i sammenheng med det offentlige kjøpet
av helikoptertjenesten på strekningen Værøy–Bodø. I kontrakten med
operatøren stilles det krav om to daglige rundturer med helikopter
på hverdager og to rundturer samlet i helgene. I den kommende kontrakten
er det krav til at første landing i Bodø skal være før kl. 10 og
den siste etter kl. 16. Vi subsidierer denne helikopterruten med
rundt 10 000 kr per rundtur per passasjer. Det brukes altså mye
penger for å ha god persontransport til området, og jeg vil anbefale
at en lokalt kommer med forslag til endringer i prioriteringene
dersom en mener at dette er feil.
Siv Mossleth (Sp) [11:37:21]: Det skapes store verdier langs
kysten i dette landet, og Nordland har en fjerdedel av kystlinjen.
Her ligger mange produktive samfunn og også øyer langt ute i havet.
Værøy er ett av disse samfunnene.
Antallet avganger Bodø–Moskenes
er viktig – det skal jeg være enig med statsråden i. Men verdiskapingen
på Værøy er 1,2 mill. kr per hode, og sånne samfunn må vi ta vare
på. Bodø er fastlandsforbindelsen til Værøy. En sommerrute tar fem
og en halv time, dvs. elleve timer fram og tilbake, og så må man
ha overnatting. Det samme gjelder ungdommene som må til Bodø for
å gå på skole etter 10. klasse. Når de skal hjem i helgene, tar
det elleve timer fram og tilbake. Det er lang tid, så det er vanskelig
for dem å komme hjem. Det er også dyrt å ta helikopteret.
Hva vil statsråden gjøre for at
ungdommene på Værøy lettere kan komme seg hjem i helgene?
Statsråd Ketil Solvik-Olsen [11:38:29]: Vi har opprettholdt
et ferjetilbud som åpenbart var godt nok for forrige regjering,
og som vi har styrket ytterligere med en ekstra avgang. Det er et
tegn på at vi ser behovet. Samtidig er det mulig for fiskeindustrien
å forholde seg til de rutene som går, og planlegge transporten sin
deretter. Når vi har snakket med næringslivet og fiskeindustrien,
er det ikke denne ruten de har tatt opp at det er behov for å gjøre
ytterligere utbedringer på. Det er veiene videre de har sagt vi
bør prioritere pengene på. Det å sørge for at det er mulig med god
persontransport til og fra Værøy og Røst, er viktig for oss. Det
er også derfor vi har et helikopteranbud der vi faktisk subsidierer hver
rundtur med over 10 000 kr. Det er et tegn på at samfunnet mener
at det skal være mulig å kunne komme seg raskt til og fra dette
stedet, selv om Senterpartiet prøver å gi inntrykk av noe annet.
Samtidig må vi ha en diskusjon på hvordan vi gir et best mulig tilbud
for de pengene som det offentlige har tilgjengelig. Jeg har ikke fått
lokale henvendelser om at det er dette som er det viktigste å gjøre
endringer i – det er andre ting de har prioritert.
Siv Mossleth (Sp) [11:39:36]: Ferjeleiet på Værøy er plassert
sånn at det deler av året er vanskelig å betjene, spesielt med nordlige
vindretninger. Værøy er landets største lutefiskprodusent, og produksjonen
foregår om høsten, nettopp når nordavinden er framtredende. Også
nabokommunen Røst er stor innenfor fiskeri og har problemer med
ferjeleiet. De trenger utbedringer der.
Hva kan statsråden gjøre for å bedre
infrastrukturen, sånn at godstransporten fra ferjeleiet på Værøy
får bedre og sikrere tilgang til fastlandet?
Statsråd Ketil Solvik-Olsen [11:40:25]: Nordland er et av
de fylkene som får desidert størst satsing i kroner i Nasjonal transportplan
2018–2029. Det betyr at det er en rekke veistrekninger som skal
utbedres, både gjennom vedlikehold og gjennom å bygge nytt. Det
har ikke i tilbakemeldingene som fylket har kommet med, vært sagt
at dette som blir tatt opp nå, har vært en av hovedutfordringene
for å drive næringsutvikling. Det er viktig at vi har et godt ferjetilbud,
det er viktig at vi har et godt flytilbud til øya, og det ivaretar
vi gjennom det som er.
Jeg registrerer at det nå har kommet
to oppfølgingsspørsmål, der det ene handler om ungdommer i skoleferien
om sommeren og det andre handler om produksjonen på øya om høsten.
Mens utgangspunktet for spørsmålet var at om sommeren er det færre
direkteavganger med ferje, så hevder man at dette handler om ungdoms muligheter
til å gå på skole. Ungdom går ikke på skolen om sommeren, da har
de sommerferie. Høstproduksjonen av fisk er ivaretatt ved at man
har flere avganger da enn man har om sommeren. De to problemene
som ble tatt opp, er sånn sett løst med det ferjetilbudet som en har.
Presidenten: Dette
spørsmålet, fra representanten Siri Gåsemyr Staalesen til helseministeren,
vil bli besvart av eldre- og folkehelseministeren på vegne av helseministeren,
som er bortreist.
Siri Gåsemyr Staalesen (A) [11:41:51]: «Helsefagarbeidere
er en av de viktigste yrkesgruppene i helse- og omsorgssektoren.
Men fortsatt møter nyutdanna helsefagarbeidere et arbeidsliv som
ikke klarer å tilby dem fast ansettelse og aller minst 100 prosent
stilling. Faste hele stillinger gir frihet og trygghet, men tidligere
i år kunne man lese at bare 28 prosent av helsefagarbeiderstillingene
som ble lyst ut på Finn.no i fjor, var heltidsstillinger.
Hvilke nye initiativ vil statsråden
ta for å sikre faste hele stillinger for helsefagarbeidere?»
Statsråd Åse Michaelsen [11:42:27]: Jeg er enig med representanten
i at det store omfanget av deltidsstillinger blant helsefagarbeidere
er et problem. Forskning viser at et stort omfang av små stillinger
i denne sektoren svekker tjenestekvaliteten, og ikke minst fører
det til ineffektive tjenester. Små stillinger er også uverdig for
arbeidstakere som er avhengige av forutsigbarhet og en fullverdig
jobbsituasjon for å få tilstrekkelig lønn og pensjon.
I Jeløya-erklæringen har regjeringen
slått fast at vi vil arbeide for å etablere en heltidskultur i arbeidslivet,
og jeg mener at det er en god dialog mellom myndighetene og partene
i arbeidslivet om heltids- og deltidsproblematikken innenfor helse-
og omsorgstjenestene.
Skift/turnusutvalget konkluderte
med at en av de viktigste årsakene til den høye deltidsandelen blant turnusarbeidere
er at det er stort behov for arbeidskraft i helgene, når turnusplanene
vanligvis legger opp til arbeid hver tredje helg eller sjeldnere.
Videre uttrykte utvalget at økt helgefrekvens i turnusplanene er
helt sentralt for å få redusert deltidsbruken.
I dette arbeidet trenger vi bl.a.
alternative turnusordninger som er avtalt mellom partene i arbeidslivet,
basert på frivillighet og med utgangspunkt i sektorens behov. Det
var bl.a. derfor regjeringen endret arbeidsmiljøloven i 2015 og
åpnet for at det skulle bli enklere for partene lokalt å avtale
vakter opptil 12,5 timer. På den måten kan man f.eks. avtale lange
vakter i helgene og dermed dekke behovet for søndagsarbeid uten
å måtte arbeide flere helger.
Jeg vet at det gjøres mye bra arbeid
i kommunene med sikte på å redusere andelen deltid. Dette virker
likevel ikke å være nok. Arbeidstidsutvalget påpekte at problemer
knyttet til helgeproblematikken i helse- og omsorgssektoren har
vært kjent og omtalt i mange år, men at partene likevel ikke har
greid å finne fram til en løsning. Utvalgets utredning har vært
på alminnelig høring og følges opp av Arbeids- og sosialdepartementet.
Heltids- og deltidsproblematikken
innenfor helse- og omsorgstjenesten er sammensatt, og jeg er interessert
i å ha en dialog med partene i arbeidslivet for å se nærmere på
dette. Jeg viser for øvrig til at regjeringen nylig har fremmet
et forslag om endringer i arbeidsmiljøloven som sier at deltidsansatte
kan ha fortrinnsrett til en del av en utlyst stilling, og at Tvisteløsningsnemdas avgjørelser
skal være rettskraftige.
Siri Gåsemyr Staalesen (A) [11:44:58]: Når bare 28 pst. av
de utlyste stillingene er heltidsstillinger, kan vi virkelig ikke
være fornøyd, og jeg er glad for at statsråden ikke er det. Men
jeg hørte få nye tiltak som virkelig kan monne, i statsrådens svar.
Det regjeringen derimot har gjort, er å kutte i tiltak som faktisk
virker. Programmet Ufrivillig deltid ble satt i gang under Stoltenberg II.
Gjennom programmet ble det bevilget 75 mill. kr over en treårsperiode
til tiltak for å redusere omfanget av ufrivillig deltid. Gjennomsnittlig
stillingsstørrelse ble økt med 20 til 25 prosentpoeng i de gjennomførte
tiltakene. Det var en større økning enn i sammenlignbare bransjetall.
Evalueringen viste at det var et tiltak som virket.
Hvis regjeringen virkelig vil redusere
ufrivillig deltid: Hvorfor kutter man i tiltak som virker, i stedet
for å videreføre dem?
Statsråd Åse Michaelsen [11:45:53]: Jeg vil minne om at lønns-
og arbeidsvilkår er en sak for partene i arbeidslivet og ligger
innenfor arbeids- og sosialministerens sektoransvar. Jeg mener at
det er en god dialog mellom myndighetene og partene i arbeidslivet
per nå, så mitt utgangspunkt er nettopp å legge til rette for best
mulige omsorgstjenester. Omfanget av deltid har jo her en betydning
for kvalitet.
Jeg har allerede hatt flere møter
med ulike organisasjoner for å diskutere heltids- og deltidsproblematikken.
Jeg var senest i Tromsø og besøkte sykehjemmet som ligger på Sør-Tromsøya,
og så på hvordan de hadde lyktes i å øke heltidsandelen på sykehjemmet
sitt. De hadde innført alternative arbeidstidsordninger, og de var
svært fornøyd med det. Som en av lederne der sa, etter innføringen
av særavtale er det alltid noen med fagkompetanse på jobb, noe som
er veldig viktig i dette spørsmålet.
Siri Gåsemyr Staalesen (A) [11:46:55]: Vi hadde et flertall
i helse- og omsorgskomiteen i høst som mente at regjeringen ikke
har gjort nok i arbeidet mot ufrivillig deltid, herunder det nåværende
regjeringspartiet Venstre. Så sammen med de møtene statsråden viser
til, kan vi kanskje håpe på en ny giv i dette arbeidet.
I 2016 gjorde SSB beregninger som
sa at vi trengte 57 000 nye helsefagarbeidere innen 2035. Flere
tusen ungdommer skal nå, i månedene framover, bestemme seg for hvordan
de skal spesialisere seg, og hvilken videregående opplæring de skal
ta. Kan statsråden love disse en bedring – at det vil bli flere
faste hele stillinger?
Statsråd Åse Michaelsen [11:47:32]: Det jeg tenker, er at
noe av det viktigste er å snakke opp yrket. Om en er helsefagarbeider,
om en jobber som ordinær sykepleier – alle som jobber i omsorgssektoren,
er det viktig å snakke opp. Da er det mange faktorer som spiller
en rolle. Igjen vil jeg si at det at regjeringen i Jeløya-plattformen
har uthevet ekstra at vi ønsker å etablere en heltidskultur i arbeidslivet,
er veldig viktig. Jeg er opptatt av dette for å kunne klare å løse
de oppgavene jeg har ansvar for, og jeg vil absolutt oppfordre kommuner og
andre som jobber i sektoren, til å være fleksible og se på alternative
løsninger basert på frivillighet. Da er jeg sikker på at vi også
vil komme i havn når det gjelder en del av de utfordringene vi har.
Vi skal også være klar over at det
finnes mange ansatte der ute som ikke ønsker å jobbe heltid, som
kanskje har en annen situasjon i hjemmet og ønsker å jobbe bare
70–80 pst. Da skal vi være åpne for at det også er en mulighet.
Det må være basert på frivillighet hvis vi skal sette i gang med
nye tiltak.
Presidenten: Spørsmål
4, fra representanten Kari Henriksen til helseministeren, vil bli
besvart av eldre- og folkehelseministeren på vegne av helseministeren, som
er bortreist.
Kari
Henriksen (A) [11:48:48]: «Mange utsettes for vold som forblir
skjult. Regjeringens handlingsplan fikk kritikk fra mange hold –
blant annet var den uforpliktende og inneholdt ikke tiltak for å
forebygge, avverge og avdekke vold og overgrep mot sårbare personer
som eldre og psykisk utviklingshemmede. I ettertid har Norsk kunnskapssenter
om vold og traumatisk stress publisert en rapport som viser at vold
mot eldre er et omfattende problem, og at de i liten grad selv oppsøker hjelp.
Hva har statsråden gjort for å sikre at flere eldre faktisk oppsøker
hjelp?»
Statsråd Åse Michaelsen [11:49:26]: Vold mot eldre er et
betydelig helseproblem, og rapporten fra Nasjonalt kunnskapssenter
om vold og traumatisk stress viser at utfordringene er større enn
vi hittil har visst. Jeg kan forsikre om at vi vil bruke kunnskapen
fra denne rapporten i arbeidet med å forebygge bedre, avdekke mer
og nå fram til flere.
Viktige endringer i helseloven trådte
i kraft 1. januar i år. Disse endringene gjør det tydelig at helse-
og omsorgstjenesten har plikt til å forebygge og til å avdekke og
avverge vold og overgrep. Hovedansvaret ligger hos kommunene, spesialisthelsetjenesten
og den offentlige tannhelsetjenesten. Jeg mener at de ulike helse-
og omsorgstjenestene selv må finne fram til gode lokale løsninger,
slik at helsepersonell settes i stand til å forebygge, avdekke og
avverge vold og overgrep.
Gjennom opptrappingsplanen mot vold
og overgrep vil regjeringen bidra til at alle sektorer har god kompetanse
om vold og overgrep og til å prioritere og styrke forebygging. De
regionale ressurssentrene om vold, traumatisk stress og selvmordsforebygging
er blant våre viktigste virkemidler for å spre kunnskap og kompetanse
ut i tjenestene, og regjeringen har styrket disse sentrene gjennom
økte bevilgninger.
I løpet av våren legger regjeringen
fram stortingsmeldingen «Leve hele livet» – en kvalitetsreform for
eldre. Helsehjelp for eldre er en av hovedsakene i reformen, og forebyggende
helsearbeid er et sentralt tema i denne sammenhengen. Blant annet
kan forebyggende hjemmebesøk, som i dag gjennomføres i mange kommuner, bidra
til å avdekke risikofaktorene, bl.a. knyttet til at eldres psykososiale
situasjon er krevende. Her spiller også ergoterapeutene en viktig
rolle. Disse stillingene vil bli lovpålagt ute i kommunene fra 2020.
Mennesker som har vært utsatt for
alvorlig fysisk vold eller overgrep tidligere i livet, er vesentlig
mer voldsutsatt også i eldre år. Forebygging og tidlig avdekking
vil dermed bidra til å redusere forekomsten av vold og overgrep
også i denne gruppen. Rapporten fra Nasjonalt kunnskapssenter om
vold og traumatisk stress er et viktig kunnskapsgrunnlag når vi
nå skal videreutvikle hjelpetjenestene, særlig siden så få av de
voldsutsatte har vært i kontakt med hjelpeapparatet eller anmeldt forholdene.
Jeg deler representanten Henriksens
bekymring, det tror jeg representanten vet veldig godt, og vi vil
vurdere hvordan vi kan bruke de ulike virkemidlene for å nå ut til
flere eldre om at de skal oppsøke hjelp, og at de gjør det så tidlig
som mulig.
Kari Henriksen (A) [11:52:14]: Jeg kjenner statsrådens engasjement
mot vold, og det er bra. Det jeg etterlyser, er praktisk politisk
handling, og det er ikke noe spor i budsjettet for 2018 av at en
skal satse konkret på disse sårbare gruppene. Den satsingen som
ligger på hennes område, er på 7 mill. kr. Det er til barnehus og medisinske
undersøkelser, og det er veldig bra. Men innenfor helseministerens
– og eldreministerens – ansvarsområde er det altså store utfordringer,
og det er ikke noe nytt. Hjelpetelefonen «Vern for eldre» ble opprettet
i 2009, og den har fungert bra, så vidt jeg vet.
Jeg er interessert i å høre: Hvilke
nye initiativ planlegger statsråden å sette i verk, og hvordan vil
hun styrke personalets kunnskap om de konkrete lovendringene som
er gjort når det gjelder dette?
Statsråd Åse Michaelsen [11:53:16]: Vi må snakke mer åpent
om vold og overgrep. Temaet er fortsatt tabu, noe som gjør det vanskelig
å søke hjelp og å nå fram til dem som sliter, de som opplever dette
på kropp og på psyke. Det er vanskelig for pårørende og helsepersonell
å stille de riktige spørsmålene, og vi ser at varslerrollen også
er viktig i dette bildet.
Dette kan vi ikke løse bare i én
sektor. Dette er bredde, dette kommer i flere sektorer, som må jobbe
godt sammen. Men vi må alle sammen tørre å snakke om vold og overgrep
som et folkehelseproblem, vi må imøtegå dette med tiltak i alle
sektorer, og opptrappingsplanen mot vold og overgrep er jo en tverrsektoriell
plan. Jeg kommer til å være veldig opptatt av dette segmentet når
vi nå legger fram reformen «Leve hele livet», av hvordan vi skal
nå ut. Representanten var jo selv opptatt av kunnskapsbygging. Vi
skal selvfølgelig fortsette å heve kompetansen om vold og overgrep
i denne sektoren.
Kari Henriksen (A) [11:54:20]: Takk for det. Jeg kan registrere
at i løpet av de fem årene som har gått siden denne regjeringa overtok,
er det blitt mye prat. Det var også svaret i forrige spørsmål som
gjaldt heltidsstillinger, at vi må snakke mer om det, og så har
en en slags magisk forestilling om at da vil endring skje. All erfaring og
all kompetanse viser at det ikke er tilfellet. En trenger konkrete
virkemidler, politisk vedtatt, for å få sånne strukturer til å endre
seg.
Flere frivillige organisasjoner
har vært veldig opptatt av, selvfølgelig, sine grupper knyttet til
vold og overgrep – Norsk Forbund for Utviklingshemmede, Blindeforbundet
og Funksjonshemmedes Fellesorganisasjon, for å nevne noen. Mange
av disse gruppene er i svært sårbare situasjoner, og de er avhengige
av andres tiltak og andres hjelp.
Når vi skal være på snakkeplanet,
kan jeg jo bare fortsette å utfordre statsråden til å snakke litt
om hvilke initiativ hun vil ta overfor de frivillige organisasjonene
som regjeringen har kuttet i bevilgningene til, for å sette dette
på dagsordenen og samhandle om løsninger?
Statsråd Åse Michaelsen [11:55:29]: Representanten var i
sted innom bruken av hjelpetelefonen «Vern for eldre», og «Vern
for eldre» har vært svært viktig med tanke på å bidra til at flere
som utsettes for vold og overgrep, får den hjelpen. Det at organisasjoner
og frivillige er inne i sektoren, er også en viktig brikke, ikke bare
i «Leve hele livet», reformen som kommer, men også på andre områder.
Jeg tror også at pårørende rundt
har et betydelig ansvar – for å avdekke, for å stille spørsmål,
for å prøve å se på hva som skjer der ute. Representanten var inne
på psykisk utviklingshemmede, som på mange måter er å betrakte som
barn, og som på mange områder tilhører kategorien barn. Det er en
viktig vinkling å se på vold og overgrep mot psykisk utviklingshemmede
på linje med vold og overgrep mot barn. Å lage konkrete tiltak i
fellesskap gjøres ute i kommunene i dag, men det er forskjell på
kommuner; noen har gode tiltak, andre har ikke like gode. Vi må
lære av hverandre.
Fra representanten Anniken Huitfeldt
til utenriksministeren:
«Den europeiske menneskerettsdomstolen, EMD, har
de siste årene gjennomgått en nødvendig reformprosess. Det danske
formannskapet i Europarådet avholder en konferanse om EMD-reform
i København 11.–13. april. Utkastet til erklæring har vakt oppsikt, særlig
forslaget om at EMD ikke skal kunne overprøve medlemslandene i asyl-
og innvandringssaker utenom i helt eksepsjonelle tilfeller (artikkel
26).
Hvordan vil utenriksministeren forholde
seg til den foreslåtte innskrenkningen av EMD?»
Presidenten: Dette
spørsmålet er trukket.
Sigbjørn Gjelsvik (Sp) [11:56:53]: «Norges forhold til Storbritannia
på fiskeriområdet er av stor viktighet, både hva gjelder ressursforvaltning,
kvoter og markedsadgang. For Norge og norske fiskere kan brexit
innebære utfordringer, men også nye muligheter som må gripes.
Hvilke konkrete mål har regjeringen
for ivaretakelse av norske fiskeriinteresser sett i lys av brexit,
hvilken kontakt har regjeringen med britene og EU, og er det gjort
noen fremgang i arbeidet med å sikre norske interesser på dette
viktige området?»
Statsråd Per Sandberg [11:57:27]: La meg først si at representanten
Gjelsvik stiller et viktig spørsmål, og jeg er veldig glad for at
representanten i sitt spørsmål også peker på at det ikke bare er
utfordringer, men at det er muligheter som må gripes.
Så vil jeg si at hovedbudskapet
så langt fra regjeringen er at det må etableres et nytt, felles
trilateralt legalt og internasjonalt rammeverk for forvaltningen
i Nordsjøen, og at det er veldig viktig å finne løsninger for de ulike
bestandene, særlig på det pelagiske området, for makrell, norsk
vårgytende sild og kolmule.
Når det gjelder fiskeriforvaltningen,
vil brexit ha konsekvenser for måten vi samarbeider på for å forvalte disse
felles bestandene. Utenfor EU blir Storbritannia en vesentlig kyststat.
Norge har i over 40 år forvaltet bestandene i Nordsjøen sammen med
EU, men etter brexit må vi ha en ny samarbeidsplattform som inkluderer Storbritannia
som kyststat. Sammen vil Norge og Storbritannia bli en vesentlig
faktor i dette området, og så kan man si at EU blir et rest-EU.
Representanten spør også om hvilke
mål regjeringen har satt seg. Hovedmålet vårt for fiskeriforvaltningen
vil fortsatt være å sikre en rettferdig fordeling til Norge, en bærekraftig
forvaltning og en god kontroll på den aktiviteten som utøves. Alle
disse tre er veldig viktige. For å få til dette ønsker vi å etablere
et nytt, felles legalt rammeverk for forvaltningen av Nordsjøen
mellom Norge, EU og Storbritannia når vi nå går fra to til tre parter.
Målet er selvfølgelig å bli enige om fordeling av de felles bestandene
og ordninger om adgang til å fiske i hverandres sone. Det er etablert
en god og kontinuerlig dialog med både London og Brussel på politisk
nivå og på embetsnivå. Prosessen så langt har vært god. Dialogen
med EU og Storbritannia på fiskeriforvaltningsområdet er åpen. Vi vil
selvfølgelig fortsette å prioritere dette arbeidet framover. Jeg
hadde senest før påske møte med den britiske ministeren for landbruk,
fiskeri og mat. Jeg hadde også møter i Skottland tidligere i år.
Det var gode og fruktbare møter, og vi mener at vi har en felles
forståelse av de spørsmålene som må løses.
Når det gjelder markedsadgang for
sjømat, vil situasjonen for EU være uendret etter brexit. Når det
gjelder vår bilaterale handel med Storbritannia, er det norske utgangspunktet
i de framtidige forhandlingene en bilateral frihandelsavtale og
at det skal være tollfri markedsadgang for alle industriprodukter,
inkludert sjømat.
Sigbjørn Gjelsvik (Sp) [12:00:30]: Til det siste når det gjelder
markedsadgang: Storbritannia er jo et stort marked for eksport av
norsk fisk. Vi solgte fisk i fjor til en verdi av over 5 mrd. kr
til Storbritannia. Og når det gjelder de kommende avtaleforhold
som kan komme opp: Ett alternativ som ble drøftet både i Norge og
i Storbritannia, er britisk medlemskap i EFTA, der de var medlem
før de gikk inn i EU. Innenfor EFTA har en full frihandel for fisk,
slik at hvis britene går inn i EFTA, har en løst spørsmålet knyttet
til markedsadgang for fisk. Britisk EFTA-medlemskap blir tatt opp
og drøftet fra stadig nye hold, bl.a. ble det løftet fram som et
alternativ av brexit-komiteen i Underhuset senest rett før påske.
Derfor vil jeg spørre statsråden:
Mener statsråden det ville være positivt for norske fiskeriinteresser
med britisk EFTA-medlemskap?
Statsråd Per Sandberg [12:01:34]: Representanten har i hvert
fall helt rett i at Storbritannia er et vesentlig marked for norsk
sjømat. Representanten peker jo selv på disse 5,2 mrd. kr. Vi snakker
om nesten 150 000 tonn med sjømat, og det utgjør over 9 pst. av
vår totalhandel med EU. Så det at Storbritannia er et vesentlig
og viktig marked for oss, er det ingen tvil om. Det er ikke bare fish
& chips heller, for av de over 9 pst. utgjør laksen i verdi
70 pst. av dette.
Men når det gjelder Storbritannias
eventuelle situasjon etter brexit, altså den 29. mars 2019, tror
ikke jeg at jeg skal stå her og anbefale Storbritannia å gå enten
i den ene retningen eller i den andre retningen. Det vesentlige for
meg som fiskeriminister, er å ivareta norsk sjømatindustri og norske
fiskeres interesser. Men som jeg også har pekt på tidligere: Det
beste for Norge og Storbritannia i situasjonen etter brexit, er
at vi får en overgangsordning, slik at vi ikke får noe vakuum før
vi eventuelt har avtaler på plass.
Sigbjørn Gjelsvik (Sp) [12:02:42]: Jeg ba ikke statsråden
om å si hva britene skal gjøre, det skal de selvsagt få bestemme
selv, men jeg spurte konkret om hva han mener vil ivareta norske
fiskeriinteresser, om et britisk EFTA-medlemskap, som da vil innebære
full frihandel på fisk, vil være positivt for norske fiskeriinteresser.
Når det gjelder fiskeriforvaltning,
som òg statsråden var inne på, går britene altså ut av EUs felles
fiskeripolitikk, og EU vil på mange områder gå ut av Nordsjøen.
Fra 2020 skal britene forhandle på egne vegne, og etter Senterpartiets
syn vil det òg kunne gjøre eksempelvis kvotebytteavtaler enklere
å få til, fordi det er én part, Storbritannia, som en skal forhandle
med, og ikke spanjoler og portugisere gjennom EU.
En viktig forskjell på det norske
regimet og EUs regime er at en i Norge har et utkastforbud, mens
en ikke har det i EU. Vil statsråden ta initiativ overfor britene
til at det, når de får sin egen fiskeriforvaltning, blir et utkastforbud
i de områdene i Nordsjøen som vi forvalter i fellesskap?
Statsråd Per Sandberg [12:03:47]: Først vil jeg få lov til
å si at jeg tror jeg sa i mitt første svar at utgangspunktet til
regjeringen – og det tror jeg også er det beste utgangspunktet –
er at hvis Norge kunne få til en frihandelsavtale med Storbritannia
der det er tollfri markedsadgang for alle industriprodukter, inklusive
sjømat, ville det være det beste for Norge.
Jeg deler ikke oppfatningen av at
vi har hatt dårlige relasjoner til EU. Våre relasjoner til EU når
det gjelder regulering og forhandlinger, har vært utmerket de siste årene.
Selv om det er noen av landene som er med på trepartssamarbeidet
som har vært litt problematiske, har vi lyktes veldig godt med å
ivareta norske interesser i disse forhandlingene. Men det er klart
at et utkastforbud tror jeg vil komme, uavhengig av hvorvidt vi
får en frihandelsavtale med Storbritannia, eller Storbritannia velger
en annen retning.
Presidenten: Neste
spørsmål, fra representanten Liv Signe Navarsete til forsvarsministeren,
vil bli besvart av fiskeriministeren på vegne av forsvarsministeren,
som er bortreist.
Liv Signe Navarsete (Sp) [12:04:54]: «NRK har vist video
der norske soldatar deltek i aktiv krigføring i Irak. Forsvarssjefen
sa tysdag 3. april at norske soldatar har gripe inn i stridssituasjonen
fleire gonger, og at mandatet til dette ligg i ordet «rådgjeving».
Tidlegare forsvarsminister Eriksen Søreide sa i ei pressemelding
3. mars 2017 at norske soldatar ikkje skal delta direkte i kamphandlingar.
Korleis tyder statsråden ordet «rådgjeving»,
og korleis er den tydinga kommunisert til Stortinget?»
Statsråd Per Sandberg [12:05:35]: Mandatet, altså kgl. resolusjon
av 20. mars 2017, til det norske styrkebidraget i Anbar-regionen
i Irak, er, som også representanten peker på, å trene og rådgi irakiske
styrker i kampen mot ISIL. Det er forutsatt i mandatet at rådgivningen
vil skje under både planlegging og gjennomføring av militære operasjoner.
For å kunne yte rådgivning under gjennomføring av operasjoner må
også de norske styrkene være til stede og følge de irakiske styrkene i
felt.
De irakiske hærstyrkene i Anbar
har frigjort store IS-okkuperte områder under både defensive og
offensive operasjoner. I flere av disse operasjonene har norske styrker
og koalisjonsstyrker fra andre nære allierte fulgt de irakiske styrkene
som deres rådgivere. Kun i de tilfeller hvor den norske styrken
eller partnerstyrken er angrepet direkte eller utsatt for overhengende
fare fra ISIL har den norske styrken benyttet maktmidler. Makt har kun
blitt benyttet for selvforsvars- og styrkebeskyttelseshandlinger.
Det er en forutsetning for regjeringen at norske soldater på oppdrag
som innebærer betydelig risiko, skal ha full rett til å forsvare
seg selv og beskytte seg mot angrep.
Videoen som representanten viser
til og som Forsvaret har offentliggjort, viser et forsøk på bilbombeangrep fra
ISIL. Det er tale om et pansret ISIL-kjøretøy, lastet med det som
er anslått til flere hundre kilo sprengstoff, som nærmer seg styrken
i stor fart. Dersom den aktuelle angrepsbilen ikke hadde blitt stanset,
ville den sekunder senere vært så nær at selvmordsbomberen kunne
ha drept utrolig mange soldater fra koalisjonen, inkludert norske
soldater. Det er sannsynlig at de norske soldatene denne dagen reddet
flere liv gjennom sine handlinger. Det er vanskelig å skulle være
kritisk til denne type styrkebeskyttelseshandlinger.
Mandatet som jeg viste til, er konsultert
med Stortinget i DUUFK, og Stortinget er senere holdt løpende orientert
om utviklingen på de norske styrkebidragene til koalisjonen mot
ISIL.
Liv Signe Navarsete (Sp) [12:08:40]: Eg takkar for svaret
og beklagar at eg har dårleg stemme.
Eg vil skryte av norske soldatar.
Spørsmålet mitt er ikkje ei kritikk av det norske forsvaret, men
eit spørsmål om norske soldatar vert sende i front i farlege situasjonar
og dermed er pressa til å delta i aktive krigshandlingar. Tidlegare
forsvarsminister Ine M. Eriksen Søreide var veldig tydeleg på at
norske soldatar ikkje skulle i aktive krigshandlingar. Dagens forsvarsminister
har òg kommunisert at me skal trene opp styrkar, og der skal me
ikkje kome i kamp. Utsett me, utsett regjeringa norske styrkar for
større fare enn det som trengst, og utsett ein norske styrkar for
større fare enn det Stortinget er informert om?
Statsråd Per Sandberg [12:09:44]: Jeg vil si det motsatte.
Hvis ikke mandatet hadde inneholdt den muligheten for norske soldater
til å kunne beskytte seg selv og beskytte sine allierte og dem de
jobber sammen med, ville det vært en betydelig fare for norske soldater. Rådgivningen
knytter seg til ledelseselementene til de irakiske sikkerhetsstyrkene.
Når norsk styrkesjef gir operative råd, vil det måtte skje der den
irakiske ledelsen befinner seg. De norske styrkene som gir styrkebeskyttelse,
vil da kunne befinne seg et stykke unna. Noe annet er hvis de norske
styrkene som skal gi styrkebeskyttelse, vil kunne oppholde seg nærmere,
og altså være med i operasjonene. Da er det selvfølgelig en større
risiko.
Liv Signe Navarsete (Sp) [12:10:35]: Det er viktig at me
opptrer i tråd med folkeretten. Det er folkeretten når det gjeld
Irak og forsvaret av Irak, som gjer at ein òg har hatt soldatar
der, som òg har gått inn i Syria. No er ikkje forsvarsministeren
her, og det er kanskje vanskeleg for denne ministeren å svare på
det, men meiner ein at ein framleis, ifølgje folkeretten, har eit
mandat til å gå inn i Syria? Er det riktig at norske soldatar skal
stå i front på den måten me såg i videoklippet på Dagsrevyen – når
me skjønar av forsvarssjefen at det er gjort fleire gangar? Bør
ikkje den treninga og rådgjevinga skje i bakkant, og at det er irakiske
soldatar og troppar som er i front som må ta den type aksjonar som
me såg på videoen?
Statsråd Per Sandberg [12:11:31]: Norske styrker planlegger
selvfølgelig ikke å være med på gjennomføring av offensive operasjoner,
men det å følge med og kunne gi råd til de irakiske styrkene når
disse gjennomfører offensive operasjoner for bl.a. å ta tilbake
landområder som ISIL har okkupert, ligger i mandatet. Men norske
styrker er ikke med på noen offensiv.
De norske styrkene kan, i henhold
til mandatet, utøve det vi i dag kaller styrkebeskyttelse, og det
er det som er gjort i dette tilfellet, på vegne av våre koalisjonspartnere,
de irakiske styrkene. Dette er en del av konseptet, og det er betydelig
forankret i mandatet til de norske styrkene.
Siv Henriette Jacobsen (A) [12:12:40]: «Å være gammel er
ikke en sykdom i seg selv. Undersøkelser, blant annet fra NTNU,
viser at med et målrettet treningsprogram kan en 80-åring relativt
lett oppnå samme muskelmasse som en 40-åring.
Hvilke tiltak vil statsråden konkret
sette i verk for å få til den nødvendige dreiningen i eldrepolitikken
fra et ensidig fokus på omsorg og pleie til også å inkludere flere
tiltak for forebygging og mestring for alle?»
Statsråd Åse Michaelsen [12:13:17]: Som eldre- og folkehelseminister
vil jeg legge til rette for at vi som samfunn investerer i folks
helse for hele livet. Aktive innbyggere med god helse og livskvalitet
er faktisk den viktigste ressursen vi har.
Regjeringen har allerede dreid eldrepolitikken
til å være en politikk for aktive eldre og et mer aldersvennlig samfunn.
I den tverrsektorielle strategien «Flere år – flere muligheter»
er stikkordene aktivitet, deltakelse og sunn aldring. Vi lever lenger,
og mange er pensjonister i flere tiår – år som mange eldre ønsker
å fylle med meningsfulle aktiviteter.
Regjeringens folkehelsepolitikk
legger til rette for at den enkelte kan ta gode valg for eget liv
og egen helse. Det handler bl.a. om at nærmiljøene er utformet slik
at det er enkelt og trygt å gå tur, gjøre ærender og treffe andre.
Aktivitet handler om fysisk aktivitet, men også om sosial aktivitet.
Jeg er svært opptatt av at eldre
bør få tilbud om fysisk trening og aktivitet. Trening gir glede
og er viktig for forebygging av fall, tap av fysiske funksjoner,
kognitiv svikt og ikke minst demens. Mange kommuner har etablert
egne treningstilbud til eldre innbyggere, både med og uten omsorgstjeneste.
Frivillige bidrar også med tilbud som gå-grupper og seniordans.
Alt dette vil vi løfte fram i den nye stortingsmeldingen om Leve
hele livet slik at andre kommuner kan hente inspirasjon og få ideer
de kan bruke blant sine innbyggere.
Vi arbeider også med en ny handlingsplan
for fysisk aktivitet som etter planen skal komme i 2019. Trening for
aktiv og sunn aldring vil være en viktig del av denne handlingsplanen.
Vi fornyer også omsorgspolitikken. Mange eldre ønsker å bo hjemme
så lenge som mulig og leve et aktivt og selvstendig liv. Derfor
må vi ruste opp tjenestene i kommunene, slik at eldre kan få den
støtten og hjelpen de trenger i sitt eget hjem. Dette kommer jeg tilbake
til i den nevnte nye reformen. Dette er ikke minst et område som
jeg personlig er veldig opptatt av.
Mange av våre eldre har bedre forutsetninger
for å leve aktive liv nå enn det tidligere generasjoner hadde. Eldre
er verdifulle bidragsytere som må få slippe til. Omsorg for eldre
handler om å gi eldre mulighet til å mestre eget liv hele livet.
Siv Henriette Jacobsen (A) [12:15:48]: En vanlig misforståelse
er at Helsedirektoratet anbefaler bare 30 minutter med mosjon hver
dag. Det er ikke riktig. Direktoratet sier:
«For å oppnå (…) helsegevinster
bør voksne og eldre utøve inntil 300 minutter med moderat fysisk
aktivitet i uken, eller utføre inntil 150 minutter med høy intensitet».
Og videre:
«Øvelser som gir økt muskelstyrke
(…) bør utføres to eller flere dager i uken.»
Hva vil statsråden gjøre konkret
for å sette disse rådene direkte ut i livet? Jeg oppfattet at statsråden
i sitt svar henviste til kommuner, frivillighet, strategier og planer, men
det bør jo også følge midler og tiltak med regjeringens politikk.
Statsråd Åse Michaelsen [12:16:36]: Igjen vil jeg referere
til den reformen jeg i løpet av kort tid vil komme med til Stortinget.
I den er det nettopp helt konkrete tiltak og forslag som allerede
i dag brukes i noen kommuner, og jeg er opptatt av at kommunene
skal lære av hverandre. I dette ligger også det som representanten tar
opp: Hvordan skal vi klare å få eldre til å bli mer aktive? Da er
det viktig at vi også legger opp til lavterskeltilbud, som gjør
at det kan være det første skrittet. Det skal jo ikke være full
rulle – for å bruke et slikt uttrykk – for alle med en gang. Man
kan starte i det små og kanskje prøve å gå trappen ned til første
etasje og ta heisen fra andre etasje og opp, f.eks. Man må lage
muligheter som gjør at folk ser at aktivitet også kan være bare
det å gå rundt huset to ganger eller å bære handleposene i to forskjellige
poser. Da får man styrketrening.
Vi må starte på et nivå som gjør
at det ikke blir for uoverkommelig og at ikke listen legges for
høyt.
Siv Henriette Jacobsen (A) [12:17:43]: Jeg vil minne om at
mitt spørsmål hovedsakelig gikk på å bedre den fysiske helsen gjennom
systematisk og relativt høyintensiv trening, der en 80-åring på
tolv uker lett kan få samme muskelstyrke som en 40-åring.
Vi vet at andelen eldre øker kraftig,
og det som øker først, er andelen 65–75-åringer, så det nytter ikke
å vente til folk blir i dårlig form med å sette i gang tiltak. Hva
vil statsråden gjøre for at den andelen som øker mest nå, 65–75-åringer,
kan bli i god form også når de er 80 år?
Statsråd Åse Michaelsen [12:18:23]: Det er jo sånn at den
enkelte eldre også må være delaktig og se mulighetene som finnes.
Jeg har lest den samme NTNU-undersøkelsen som jeg tror representanten
Jacobsen refererer til, om at man på tolv uker kan klare å oppnå
samme muskelmasse, og at styrketrening er viktig. Jo eldre man blir,
jo høyere bør man prioritere styrketrening sammenliknet med kondisjonstrening.
Det er jeg fullstendig klar over. Men den enkelte eldre må også
selv ta et ansvar og være delaktig i dette. Det er ikke gitt at
alle klarer dette, så jeg tenker også at kommunene må være proaktive.
De skal gjennom denne reformen få muligheter, bl.a. til å få på
plass et støtteapparat for å kunne sette i gang den omveltningen
– det er faktisk viktig ikke å ende på sofaen, for å bruke et slikt
uttrykk.
Jeg tror vi alle sammen er veldig
opptatt av at framtiden for våre eldre ligger i både å være fysisk
aktiv og å spise godt og sunt. Det vil også være bra for den psykiske tilstanden.
Så jeg tror vi må se helhetlig på tilnærmingen til våre eldre.
Tore Hagebakken (A) [12:19:38]: Først vil jeg takke statsråden
og representanten Jacobsen for gode treningstips.
«Antallet personer med en demenssykdom øker
i åra framover og utgjør allerede en økonomisk utfordring for mange
kommuner. Toppfinansiering av særlig ressurskrevende tjenester bortfaller
når brukeren fyller 67 år. Fra da av gjelder de vanlige reglene
for overføringer til kommunene, som langt fra samsvarer med de reelle utgiftene
kommunene har knyttet til pasienter med særlig høyt bemanningsbehov,
bl.a. på grunn av utagerende adferd.
Er statsråden enig i at dette utgjør
en stor utfordring for mange kommuner, og hvordan vil statsråden
bistå kommunene i å sikre disse menneskene et mest mulig verdig
omsorgstilbud i åra framover?»
Statsråd Åse Michaelsen [12:20:33]: Først vil jeg si til representanten
at jeg er enig i at dette er en utfordring ute i kommunene – uten
tvil. Vi ser at prosentandelen demente, som vokser nå, er krevende.
Vi ser også at veldig mange av dem som får en diagnose som dement,
er yngre og yngre. Så dette er krevende for alle: Hvordan møter
vi dette?
Den eldre delen av befolkningen
er en stor brukergruppe i omsorgstjenesten ute i kommunene, og det
vil bli langt flere eldre i årene som kommer. Omsorgstjenesten vil
få flere og mer krevende oppgaver, bl.a. fordi mange vil ha demenssykdom.
Toppfinansieringsordningen for ressurskrevende
tjenester ble innført i 2004. Stortinget vedtok at ordningen bare
skulle gjelde mottakere under 67 år. I Prop. 1 S for 2017–2018 for
Kommunal- og moderniseringsdepartementet står det at tilskuddsordningen
gjelder for tjenestemottakere til og med det året de fyller 67 år.
For eldre over 67 år fanges deler av disse utgiftene opp gjennom de
ordinære kriteriene i kostnadsnøkkelen for kommunene. Dette ligger
til grunn for utgiftsutjevningen og fordelingen av rammetilskuddet
mellom kommunene.
Demenssykdom er en av sykdommene
som øker mest på verdensbasis. Her i Norge er det anslått at om lag
70 000 mennesker har en demenslidelse. Men trolig er tallet for
lavt. Demenssykdom er derfor en stor utfordring både for kommunene
og for spesialisthelsetjenesten.
Demensplan 2020 er regjeringens
plan for et mer demensvennlig samfunn. Tiltakene i planen skal bidra
til å skape gode, fleksible og tilpassede tjenester med fokus på
forebygging og diagnostisering. Ikke minst er det viktig med god
oppfølging av pasienter og pårørende når man har fått diagnosen.
Demensplanen er et viktig grunnlag for arbeidet med å skape Leve
hele livet, reformen som jeg nå har omtalt flere ganger. Jeg vil
snart komme tilbake til dette i en egen melding til Stortinget.
Tore Hagebakken (A) [12:22:39]: For det første synes det
som om statsråden har et bilde av hvor krevende situasjonen er,
som samsvarer godt med slik vi ser det. Det er et godt utgangspunkt.
Da blir resten et spørsmål om prioritering og om å gjøre de riktige
tingene. Enkelte av disse som nå krever aller mest ressurser, krever
en-til-en- eller to-til-en-bemanning døgnet rundt. Dette representerer
utgifter til hver enkelt som beløper seg til flere millioner kroner.
Når kommunen etter at folk har fylt 67 år, mottar vesentlig mindre
støtte fra staten, er det klart at dette utgjør en stor utfordring.
Er statsråden bekymret for at kommunene her får utfordringer som kan
variere veldig mye – ut fra tilfeldigheter eller hvor mange det
er i den enkelte kommunen som trenger hjelp?
Statsråd Åse Michaelsen [12:23:49]: Ja, det er en utfordring.
Men jeg tenker at vi skal tenke litt alternativt også. Samfunnet
slik vi kjenner det nå, endrer seg, og det går fort – ikke bare
ved at vi får mange flere eldre som skal inn i samme sektor, men
også ved at vi får komplekse, sammensatte sykdomsdiagnoser som vi må
ivareta ute i kommunene. Så det å åpne opp i større grad for at
flere yrkesgrupper kan inn i helse- og omsorgssektoren i kommunene,
er også viktig. Vi må rive ned silotenkningen. Vi må tenke bredt.
Jeg har reist rundt en del de siste
ukene. Kommunene vet godt at de vil bli pålagt et dagtilbud for
demente fra 2020. Det ligger allerede i dag, og har gjort det i
flere år, et tilskudd som kommunene kan søke på for å få til dette dagtilbudet.
Det vi ser, er at det er det ikke alle kommunene som har benyttet
seg av. Det er et spørsmål som vi tverrpolitisk må stille oss: Hvorfor
er ikke kommunene på banen og sikrer at de får tilskudd, nå som
det fremdeles ligger tilskudd i 2018?
Tore Hagebakken (A) [12:24:53]: Gode dagtilbud for demente
kan ha en forebyggende effekt og er veldig viktig for livskvaliteten.
Er statsråden egentlig glad for at Stortinget har bedt regjeringa
om å sørge for at det statlige tilskuddet til slike plasser ute
i kommunene skal økes fra 30 til 50 pst.?
Til slutt: Veldig mye handler om
penger. Når regjeringa sjøl sier i sin demensplan at det vil bli
dobbelt så mange med demens i løpet av 30–40 år, innser da statsråden
at det er nødvendig å styrke kommuneøkonomien betydelig for å kunne
møte disse oppgavene?
Statsråd Åse Michaelsen [12:25:37]: Nå har jo kommunene fått
vesentlige tilskudd over rammen de siste årene. Og lokaldemokratiet
er jo lagt opp til at kommunene selv faktisk må kjenne på hvor de
ønsker å sette inn støtet. Vi er også veldig klar over at mange
kommuner der ute ikke alltid prioriterer rett når midlene skal fordeles,
når budsjettene skal gjøres opp i desember hvert år. Jeg kjenner
selv veldig godt til, som kommunepolitiker gjennom nesten 16 år,
at det tidvis er krevende.
I den reformen vi legger fram, ser
vi at det er viktig å ha avlastning på plass for de pårørende, som
gjør en utmerket innsats, og som også blir veldig slitne. Det er
også viktig å se på alternativer, som musikkterapi, sanseterapi
osv., som er en litt alternativ form, men som gjør at demente faktisk
kan klare seg bedre. Det er også viktig for demente å kunne bo lengst
mulig hjemme, og det gjør vi også veldig mye for. Vi tilrettelegger
for at langt flere kan bo hjemme med de rette virkemidlene.
Presidenten: Dette
spørsmålet, fra representanten Anette Trettebergstuen til eldre-
og folkehelseministeren, er overført til kulturministeren, som rette
vedkommende, men vil likevel bli besvart av eldre- og folkehelseministeren
på vegne av kulturministeren, som er bortreist. Spørsmålet blir
tatt opp av representanten Trond Giske.
Trond Giske (A) [12:26:59]: Fra én vikar til en annen tillater
jeg meg å stille følgende spørsmål til eldre- og folkehelseministeren:
«For mange eldre er frivilligsentralen både
blitt et uformelt treffsted, et sted der en kan få praktisk hjelp, men
også et sted den enkelte kan bidra med sin arbeidsinnsats og kunnskap.
Til tross for utallige advarsler overførte regjeringen bevilgningene
til rammetilskuddet i 2017, og nå er resultatet tydeliggjort i redusert
støtte, ifølge undersøkelser fra Norges Frivilligsentraler.
Vil statsråden bidra til at sentralene
igjen får sin rettmessige plass i statsbudsjettet?»
Statsråd Åse Michaelsen [12:27:34]: Beslutningen om å overføre
ansvaret for frivillighetssentralene fra stat til kommune ble tatt
av et flertall på Stortinget etter innstilling fra kommunal- og
forvaltningskomiteen. I tråd med komiteens innstilling ble det da
lagt opp til en overgangsperiode på fire år, altså fra 2017 til
2020, hvor tildeling til kommunene med frivillighetssentraler inngår
som særskilt tildelte rammetilskuddsmidler år for år.
I 2017 bevilget Stortinget et rekordstort
beløp til frivillighetssentraler, med en økning på 20 mill. kr.
Den enkelte kommune mottok en økning som da tilsvarte 47 000 kr
per sentral i snitt. I tillegg ble det i 2017 etablert 18 nye frivillighetssentraler
i 17 kommuner. I 2018 er bevilgningene økt med ytterligere 20 mill.
kr.
Regjeringen har to år på rad bidratt
til den største økningen av midler til frivillighetssentraler noensinne. Dette
gir en mulighet til å styrke det tilbudet som frivillighetssentralene
gir. Etter kun 15 måneder med en overgangsperiode er det for tidlig
å konkludere med hvordan overføring av ansvaret for frivillighetssentralene
fra stat til kommune har gått. At enkelte kommuner og frivillighetssentraler
vil trenge litt tid til å tilpasse seg, bør ikke overraske noen.
Frivillighetssentralene er lokalt
forankret og utvikles ut fra lokale forutsetninger. Sentralene er
avhengig av et godt samarbeid med kommunale instanser og frivillige organisasjoner
for å kunne drive godt. Et kommunalt helhetlig ansvar for sentralene
legger til rette for en videreutvikling av ordningen i tråd med
lokale behov. Ved å overføre tilskuddet til kommunene har kommunene fått
et større og mer helhetlig ansvar for frivilligheten, og det var
også en av grunnene til at dette var et forslag som ble vedtatt.
Når bevilgningene fra staten til frivillighetssentralene har økt,
følger det en klar forventning – og jeg legger trykk på «klar forventning»
– om at også kommunene skal prioritere frivillighetssentraler.
Trond Giske (A) [12:29:37]: Jeg takker for svaret og en grundig
redegjørelse for den endringen som ble gjennomført. Men for de eldre
som opplever at deres frivillighetssentral får mindre penger, hjelper
det ikke at intensjonen var at bevilgningene skal opprettholdes.
Vi snakker veldig ofte i denne salen
om hvor viktig det er at eldre hjelper eldre, at eldre kan være
aktive, at de har et sosialt fellesskap, at vi vil bekjempe ensomhet, og
at ikke alt kan løses av staten. Frivillighetssentralen er et glimrende
verktøy for å oppnå alle disse målene. Mitt inntrykk var at dette
nærmest var en teknisk endring; man skulle bare flytte bevilgninger
fra staten til kommunene, men for frivillighetssentralene skulle
det ikke være noen forskjell. Tvert imot skulle man gjerne få en styrking.
Da blir mitt spørsmål: Hvorfor i
all verden skulle man da gjennomføre det – hvis målet uansett var
at frivillighetssentralene skulle få disse pengene? Hadde det ikke vært
en enklere og sikrere måte å beholde det direkte statlige tilskuddet
eller øremerke ordningen?
Nils T. Bjørke hadde her
teke over presidentplassen.
Statsråd Åse Michaelsen [12:30:34]: Målsettingen den gang
var nettopp at kommunene skulle få en større oversikt – for en dekker
hele frivillighetssektoren – for å kunne se alternativer: Hvordan
løser vi oppgavene i vår frivillighetssentral best mulig? Hva kan
inn av frivillige og organisasjoner, som kan være med i dette samspillet?
Det som kanskje uroer meg – og jeg
er nokså overbevist om at representanten Giske ser det likt – er
nettopp det at kommunene må være seg sitt ansvar bevisst her. For
selv om midlene nå har kommet, ser en jo at kommunene stort sett
viderefører kun den prosentandelen som lå på rundt 40, som de bidro
med før, at det er det de fremdeles overfører, men de tar ikke inn
over seg at de har fått statlige midler i rammetilskuddet som også
skal tilføres. Da må vi kanskje være litt tydelige og si: Vet dere hva,
det er faktisk kommet nok midler til å kunne videreføre og gjøre
et godt stykke arbeid i kommunene for at frivilligsentralene skal
kunne levere det som var intensjonen her fra Stortinget.
Trond Giske (A) [12:31:32]: Igjen takker jeg for svaret,
men jeg opplever at det er en selvmotsigelse her. På den ene siden
sier man at grunnen til at man flyttet disse pengene til kommunene,
var at kommunene selv skulle bestemme: Er det frivillighetssentraler,
er det andre tiltak, eller er det helt andre felt i politikken og
samfunnet som skal prioriteres? På den andre siden sier man at det
var helt vesentlig at støtten til frivillighetssentralene ble opprettholdt.
Man får ikke i både pose og sekk her.
Organisasjonen Norges Frivilligsentraler
har funnet ut at 50 pst. av frivillighetssentralene har fått mindre
tilskudd enn Stortingets forutsetning. 90 pst. gir de pengene som
står i grønn bok, det som statsbudsjettet bestemmer, men oppe på
disse pengene var det også brukt kommunale midler, og når dette
ble slått sammen, kuttes de kommunale midlene. Blant annet forteller
små kommuner at man går ned fra en heltidsstilling til en halvtidsstilling
som leder av frivillighetssentralen. Denne svekkelsen svekker jo
også muligheten for frivilligheten, så tapet blir mange ganger så
stort. Og det er da jeg spør: Hadde det ikke vært mye bedre bare
å beholde den direkte ordningen vi hadde?
Statsråd Åse Michaelsen [12:32:37]: For det første, det som
jeg nevnte med evaluering: Nå har det gått 15 måneder. Jeg tenker
vi skal la det gå litt tid til, og så se om dette fungerer eller
ikke. La oss nå ta det først.
Så er dette egentlig også en politisk
diskusjon om lokaldemokratiet kontra øremerking og bruk av øremerking.
Jeg vet også at representanten Giske representerer et parti som
også ser på lokaldemokratiets muligheter til å kunne treffe de rette
valgene. Og igjen: Når evalueringen kommer, må vi se om dette fungerer,
eller om vi må være litt hardere i klypa og faktisk si at det er
så viktig for oss at dette fungerer ute i kommunene at vi vil innføre,
eller se på, nye tiltak.
Så vil jeg minne om at når reformen
Leve hele livet kommer, er nettopp frivilligheten og frivillighetssentralene
sett i sammenheng med frivillighetskoordinatorer, sett i sammenheng
med frisklivssentraler osv. viktig – det skjer jo veldig mye bra
ute i kommunene. Så jeg tenker at vi skal klare å sy dette sammen
slik at det fungerer best mulig, med brukeren i sentrum.
Mani Hussaini (A) [12:33:46]: Jeg tillater meg å stille følgende
spørsmål til eldre- og folkehelseministeren:
«For mange LHBT-personer innebærer det å
bli eldre mye usikkerhet og frykt. Dagens eldre med LHBT+-identitet
opplevde å bli sykeliggjort og kriminalisert i mange år på grunn
av sin legning.
Vil statsråden ta initiativ til
mer forskning på eldre LHBT+-personer i Norge for å kartlegge hvilke
særskilte utfordringer de opplever ved å bli eldre og hvordan hjelpetilbudet
kan tilpasses denne gruppen?»
Statsråd Åse Michaelsen [12:34:23]: Jeg tenkte jeg skulle
putte på en bokstav til og henge på en «i» for interseksualitet,
som er det nye begrepet, slik at vi har hele bredden og ikke ekskluderer
noen når det gjelder LHBTI.
Regjeringen vil sikre god helsehjelp
og omsorg som gir trygghet og verdighet for eldre og andre som trenger det.
Alle skal motta gode og likeverdige tjenester uavhengig av alder,
kjønn og ikke minst seksuell legning. Hver enkelt skal bli møtt
med respekt og åpenhet. Tjenestene må organiseres med utgangspunkt
i pasientens behov, og det gjør meg vondt at mange eldre LHBTI-personer
opplever å bli sykeliggjort og stigmatisert på grunn av sin legning.
Sånn vil vi ikke ha det.
Jeg er derfor glad for at regjeringen
har lagt fram en handlingsplan mot diskriminering på grunn av seksuell orientering,
kjønnsidentitet og kjønnsuttrykk. Et av målene med planen er å sikre
LHBTI-personers rettigheter. I 2017 la regjeringen fram en egen
strategi for seksuell helse. Planen tar til orde for at eldre som
bor i institusjon eller mottar tjenester i hjemmet, skal få ivaretatt
privatliv og mulighet for samliv uavhengig av seksuell orientering
eller sivil status. Vi skal utvikle tjenester med utgangspunkt i
hva som er viktig for den enkelte.
Eldre ønsker mer individrettede
tjenester og mer personsentrert omsorg. Det er en av de viktigste
tilbakemeldingene vi har fått i arbeidet med Leve hele livet, som kommer
før sommeren. Eldre ønsker å være sjef i eget liv og få mulighet
til å leve livet på egne premisser, også når de blir hjelpetrengende.
En tjeneste som spør deg hva som er viktig for deg, er en tjeneste
som ivaretar de eldre som hele mennesker, uansett bakgrunn og uansett
seksuell legning. Beboernes livsfortellinger, verdier og preferanser
skal danne utgangspunkt for utforming og gjennomføring av tjenestetilbudet
for hver enkelt. I den nye meldingen som kommer, løfter vi fram
dette verdigrunnlaget, og jeg tror og håper det vil komme alle eldre til
gode, også eldre LHBTI-personer.
Mani Hussaini (A) [12:36:38]: Jeg vil takke statsråden for
svaret. Vi skal ikke gå inn i en begrepsdiskusjon, men LHBT og LHBT+
tar med seg de ulike gruppene som går under det begrepet. La nå
det ligge.
Jeg hadde håpet statsråden hadde
svart på spørsmålet og kommet med noe mer forpliktende enn bare
festtaler og ord. Jeg kan anbefale statsråden å se til Arbeiderparti-styrte
Oslo, hvor bystyret har forpliktet seg til å igangsette forskning
på eldre LHBT-personers situasjon samt oppfordret til etablering
av besøkstjeneste for eldre LHBT-personer. Hva kan regjeringen lære
av Arbeiderparti-styrte Oslo i arbeidet med eldre LHBT-personer?
Statsråd Åse Michaelsen [12:37:28]: Mer kunnskap, mer forskning,
som representanten tar opp i sitt spørsmål, er en viktig brikke
i dette. Jeg er overbevist om at både barne- og likestillingsministeren,
som har et hovedansvar her, og også forsknings- og høyere utdanningsministeren
er opptatt av dette. Jeg som eldre- og folkehelseansvarlig vil iallfall
sette fokus videre på dette området.
Min målsetting er at alle skal få
leve sitt liv med verdighet. Ingen skal måtte føle at de må tilbake
i skapet når de blir pensjonister. Dette er snakk om eldre som sto på
barrikadene og kjempet fram rettigheter for andre i en tid da homofili
og annet var forbudt. Heldigvis har samfunnet blitt mye mer bevisst
på dette enn for bare noen få år siden, men vi har likevel en lang
vei å gå når det gjelder kunnskap og holdninger. Det gjelder også helsetjenesten.
Jeg er åpen for å lære av alle kommuner
som gjør et godt stykke arbeid. Det viktigste for meg er å sette
brukeren i sentrum. Uansett hvilken kommune som leverer med tanke
på gode tjenester, skal vi lære av hverandre. Det er det vi skal
ha i reformen Leve hele livet. Vi skal lære av hverandre for å kunne
rulle ut alle de gode tiltakene som finnes der ute.
Mani Hussaini (A) [12:38:36]: Jeg takker for svaret og er
veldig glad for å høre at statsråden er villig til å lære fra Arbeiderparti-styrte
Oslo om hvordan vi kan ta bedre vare på våre eldre, også våre eldre
med LHBT-identitet.
FRI, Foreningen for kjønns- og seksualitetsmangfold, og
Kirkens Bymisjon har et tiltak på Kampen Omsorg+ i Oslo. Tilbudet
er kjempegodt besøkt og etterspørres også andre steder i landet.
Vil statsråden tilrettelegge for at eldre LHBT-personer får tilgang
til trygge møteplasser over hele landet? Og hvordan vil statsråden
sørge for at de ansatte i eldreomsorgen har kompetanse til å møte LHBT-personer
på en trygg og åpen måte?
Statsråd Åse Michaelsen [12:39:23]: Dette er jo bakgrunnen
for at regjeringen har laget en egen handlingsplan mot diskriminering
på grunn av seksuell orientering. Et av de viktige tiltakene der
er økt bevissthet og kompetanse i helsetjenesten rundt disse personene. Dette
skal bidra til at skeive opplever møtet med helsetjenesten best
mulig, at ingen skal føle at de må skjule hvem de er. Igjen vil
jeg si at når det er gode tiltak, er det nettopp da vi skal lære
av hverandre. Dette vil en se når denne reformen blir lagt fram.
Nå blir dette gjentakende, for det er så mye som kommer der, som
berører akkurat dette. En vil kunne se at en skal lære av hverandre.
Mange av de innspillene som er kommet – og vi har fått inn 230–240
ulike forslag – baserer seg på kommuner hvor Arbeiderpartiet sitter
i førersetet, kommuner hvor Kristelig Folkeparti sitter i førersetet,
eller Senterpartiet, nettopp fordi dette er en tverrpolitisk plan som
vi skal få til og løfte i flokk. Jeg håper det er et godt svar til
representanten.
Presidenten: Dette
spørsmålet, frå representanten Tuva Moflag til eldre- og folkehelseministeren,
er overført til kommunal- og regionalministeren som rette vedkomande,
men vil verta svara på av eldre- og folkehelseministeren på vegner
av kommunal- og regionalministeren, som er bortreist.
Tuva Moflag (A) [12:40:39]: «Gjennom ny teknologi og digitalisering
kan innbyggere få tilgang til bedre velferdsløsninger. For mange
oppleves dette imidlertid som et tap, da de ikke lenger klarer å
bruke tjenestene. SSB anslår at 400 000 innbyggere i Norge ikke
bruker internett.
Hva vil statsråden gjøre for å forhindre
digitalt utenforskap i en stadig mer teknologisk og digitalisert
hverdag, og støtter hun forslaget om at all skriftlig kommunikasjon
med staten skal være digital innen 2025?»
Statsråd Åse Michaelsen [12:41:15]: Jeg takker representanten
for dette spørsmålet, for jeg synes det er veldig, veldig viktig.
Vi har sett at det også i media har blitt løftet opp som sak. Jeg
er spesielt opptatt av det, for jeg hadde min mor i dette utenforskapet
– for å kalle det det. Jeg synes at dagene er krevende på mange
områder for dem som sliter med dette.
Regjeringen har som ambisjon at
Norge skal ligge i front internasjonalt i å utvikle den digitale
forvaltningen, og nettbaserte tjenester skal være hovedregelen for forvaltningens
kommunikasjon med innbyggere og næringsliv. Regjeringen har som
mål at alle innbyggere skal kunne betjene seg selv på nett, ikke
minst når det gjelder offentlige tjenester. For å kunne nå dette
målet må alle sikres tilgang til nett og ha et minimum av digital
kompetanse.
For å sikre at flest mulig innbyggere
kan benytte seg av digitale tjenester har regjeringen i mange år
støttet ulike tiltak for å hjelpe i gang dem med liten eller manglende
digital kompetanse. Seniornett Norge mottar årlig midler for å drive
kurs og opplæring blant de eldre i landet. Mange folkebibliotek
i kommunene tilbyr hjelp og kurs i bruk av ulike internettjenester
og bruk av digitale verktøy. Kommunal- og moderniseringsdepartementet
har i flere år gitt tilskudd til ulike tiltak for å øke befolkningens
digitale deltakelse og kompetanse.
Kommunal- og moderniseringsdepartementet
har også inngått en avtale med KS for å utvikle Digihjelpen, et
tilbud rundt om i landet. Digihjelp-tilbudet skal være et lavterskeltilbud
for innbyggere som mangler eller har liten digital kompetanse, og
skal hjelpe dem i gang med å bruke digitale offentlige tjenester.
Og vi ser i reformen Leve hele livet, som kommer, at ulike kommuner
tester ut ulike muligheter for hvordan de kan koble generasjonene
sammen. Hvis jeg husker rett her jeg står nå, tror jeg bl.a. Horten
kommune har lagt en del studenthybler til sykehjem, hvor studentene
kan leie billige hybler mot å delta på ettermiddagen med digital
opplæring og være aktiv i de eldres hverdag på sykehjemmet.
Tuva Moflag (A) [12:43:29]: Jeg takker ministeren for svaret
om ulike opplæringstiltak, men spørsmålet mitt var om hun støtter
forslaget om at all skriftlig kommunikasjon med staten skal være
digital innen 2025. Til tross for disse tiltakene er det over 400 000 innbyggere
i Norge som ikke bruker internett. Skal de tvinges inn, eller skal
de møtes med respekt og en tjeneste de kan benytte seg av? Jeg ønsker
at statsråden presiserer sitt svar.
Statsråd Åse Michaelsen [12:44:06]: Jeg stiller meg bak det
regjeringen har lagt fram, men jeg tenker også at vi må se på utfordringen.
Hvordan når vi ut? Kommunene har også et stort ansvar for hvordan
de når ut til sine innbyggere. Blant annet har jeg hatt en dialog med
ulike kommuner, og ikke minst med KS, om at kommunene f.eks. kan
lage en slags telefonkatalog med de viktigste telefonnumrene på
papir, for bare det er en utfordring for veldig mange eldre som
ikke har tilgang. De får ingen telefonkatalog, og når de ikke kan
gå på nett og google, så sitter de der. Det er en ting jeg oppfordrer
kommunene til å se på – eller det med å gå ut med viktig informasjon
i papirform i postkassen til eldre som har behov for det. Det er
også viktig at kommunene kjenner sin kommune, når ut og vet hvem
det er som sliter. Den kartleggingen har jeg også tatt opp og sagt
at vi må møte disse menneskene med verdighet. De skal ha mulighet
til å delta i samfunnet slik det er.
Tuva Moflag (A) [12:45:05]: Jeg er usikker på om det er det
å gjeninnføre telefonkatalogen som er det viktigste tiltaket. Men
det er positivt at statsråden viser til tiltak som er tilpasset
dem som er utenfor det digitale.
Jeg vil stille et konkret spørsmål,
for mange har vært frustrert over at de ikke lenger har tilgang
til pensjonsslippen. Den 1. juli i år vil pensjonister som har behov for
det, igjen få tilgang til pensjonsslippen på papir. Er statsråden
glad for at pensjonister igjen får tilgang til viktig informasjon
om egen lønn og skatt?
Statsråd Åse Michaelsen [12:45:48]: Jeg er jo glad for at
enhver får det man har behov for. Selvfølgelig er jeg det.
Jeg nevnte i mitt tilsvar på forrige
spørsmål bare noen av sakene. Det er jo langt mer man skal gjøre.
Det var bare for å vise litt billedlig at aller mest er det kommunene
som har et ansvar her. Jeg tenker det er et par ting som også er
krevende, og som en har lett for å glemme. Det er at eldre veldig
ofte ikke kan bruke smartteknologien. De vil kanskje, men kan ikke
fordi de har tørre hender. Det å bruke fingertuppene i smartteknologien
er ikke enkelt. Derfor har bl.a. Kreftforeningen gått til innkjøp
av noe som heter KOMP, som er et middel som gjør at man kan få mye
tettere kontakt via et system. Det er en slags forstørret iPad,
hvor man har en av- og på-knapp, og hvor man kan få masse kunnskap
inn gjennom bare av- og på-knappen. Man trenger ikke all den kunnskapen
som man ellers må ha. Det skjer veldig mye på dette området der
ute, og jeg tror veldig mange i markedet også vil gi tilbud om ulike
ting slik at vi kan møte denne utfordringen. Og det støtter jeg
opp om.
Lise Christoffersen (A) [12:47:02]: «Regjeringa sier i Jeløya-erklæringen
at den vil ta i bruk konkurranse for å få bedre tjenester og en
effektiv tjenesteproduksjon, og at private tilbydere bør kunne konkurrere
om å levere offentlig finansierte tjenester på samme vilkår som offentlige
virksomheter der det er fornuftig.
Hva vil statsråden og regjeringa
gjøre for å sikre ansattes lønns-, arbeids- og pensjonsvilkår ved
konkurranseutsetting og/eller privatisering av eldreomsorgstjenester
i kommunene?»
Statsråd Åse Michaelsen [12:47:36]: Pasient og bruker skal
motta forsvarlige tjenester av god kvalitet, uansett hvem som er
leverandør av tjenestene. Det vil jeg presisere innledningsvis.
Både helse- og omsorgstjenesteloven og pasient- og brukerrettighetsloven
legger opp til at pasienter har det samme kravet på gode og forsvarlige
tjenester, uavhengig av om man mottar tjenester fra kommunen eller
fra private aktører som har avtale med kommunen.
Regjeringen mener at offentlig sektor
må gå foran i arbeidet med å fremme et seriøst arbeidsliv også når
det gjelder anskaffelser.
Forskrift om lønns- og arbeidsvilkår
i offentlige kontrakter pålegger offentlige virksomheter å stille
krav til visse lønns- og arbeidsvilkår hos leverandørene. Forskriften
er forankret hos arbeids- og sosialministeren. Arbeidstilsynet fører
tilsyn med at offentlige virksomheter etterlever pliktene. Forskriften
stiller krav om at arbeidstid, lønn og dekning av utgifter til reise,
kost og losji skal være i samsvar med allmenngjøringsforskriften, der
den gjelder. Der allmenngjøringsforskriften ikke gjelder, skal lønns-
og arbeidsvilkårene være i samsvar med landsomfattende tariffavtaler
for den aktuelle bransjen.
Ved fastsettelse av hvilke vilkår
det skal stilles krav om etter denne forskriften, er det vurdert
hva som tillates etter EØS-retten. Særlig gjelder det reglene om
fri flyt av tjenester. Når det gjelder krav om pensjonsrettigheter
på et visst nivå, må dette også vurderes opp mot EØS-retten.
For ordens skyld vil jeg vise til
at spørsmål om lønns-, arbeids- og pensjonsvilkår ble behandlet
i forbindelse med Dokument 8:32 S for 2017–2018 om å sikre åpenhet
i helse- og omsorgsinstitusjoner som utfører tjenester i kommunal
regi. Stortinget anmodet da regjeringen om å vurdere hvordan det
kan sikres at aktører som mottar offentlige tilskudd til drift av
helse- og omsorgstjenester, har lønns-, arbeids- og pensjonsvilkår
på linje med det som gjelder i de offentlige virksomhetene. Regjeringen
vil derfor på egnet måte komme tilbake til Stortinget med dette.
Det jobbes det med.
Lise Christoffersen (A) [12:49:41]: Jeg takker for svaret.
Stortinget gjorde i går et vedtak
mot regjeringspartienes stemmer, hvor Stortinget ber regjeringa
vurdere hvordan en kan motvirke at bruk av anbud i offentlig sektor
svekker ansattes pensjonsvilkår. Det er særlig der en ser de store
forskjellene, men selvfølgelig også når det gjelder lønn. Når Jeløya-erklæringen
sier at private skal få konkurrere på samme vilkår som de offentlige,
lurer jeg på om det – etter statsrådens definisjon av «konkurranse
på like vilkår» – faktisk skjer, når en privat tilbyder kan ta ut
stort utbytte og se bort fra de ansattes lønn og allerede opptjente
pensjonsrettigheter ved konkurranseutsetting.
Statsråd Åse Michaelsen [12:50:38]: Forskriften om lønns-
og arbeidsvilkår regulerer bare hva offentlige oppdragsgivere skal
stille krav om, ikke hva de kan velge å stille krav om. Det er ikke
gjort en fullstendig vurdering av hvorvidt det er rom for å stille
krav om andre lønns- og arbeidsvilkår, f.eks. pensjonsrettighetene
på et visst nivå. Slike krav må bl.a. vurderes opp mot EØS-retten.
Jeg tenker at arbeids- og sosialministeren
vil kunne utdype dette langt mer senere, da dette spørsmålet berører
hennes saksfelt mest.
Lise Christoffersen (A) [12:51:07]: Jeg takker for svaret.
Spørsmålet mitt gikk egentlig på hva statsråden selv mener er definisjonen
av «like vilkår».
For å vinkle det litt annerledes:
Jeløya-erklæringen sier også når det er «fornuftig». I Drammen har
kommunen under Høyre og Fremskrittspartiet siden 2016 kastet 5 mill. kr
ut av vinduet på å markedsføre privat hjemmesykepleie på glanset
papir til alle som søker om kommunale tjenester – en av tilbyderne
var Unicare, som vi vet har lavt lønnsnivå og dårlige pensjonsrettigheter
– men brukerne vil ikke ha det. I går ble tapsprosjektet begravd
– mot Fremskrittspartiets stemmer – av kommunen selv. Er statsråden
enig med sine partifeller i Drammen i at dette tapsprosjektet er
en fornuftig form for konkurranseutsetting av offentlig eldreomsorg
og en fornuftig bruk av offentlige penger?
Statsråd Åse Michaelsen [12:52:06]: Jeg tenker at hva den
enkelte kommune ser som viktig for seg og sitt kommunegrunnlag,
er viktig. Jeg tar ikke stilling til hva den enkelte kommune og
våre representanter har valgt å gå for. Da må jeg sette meg inn
i saken. Og jeg kan ikke gå inn i et enkeltvedtak som er gjort i
Drammen, hvis jeg forsto det rett.
Ellers er det jo opp til den enkelte
kommune om den ønsker å benytte seg av private leverandører – og
eventuelt også av fritt brukervalg. Kommunenes ansvar for å sørge
for nødvendige og forsvarlige tjenester til pasient og bruker ligger
fast. Helse- og omsorgstjenesteloven åpner for at kommunen kan inngå
avtaler med andre offentlige eller private aktører om tjenesteytingen.
Men en skal i enhver kommune være veldig obs på hva brukerne – som
skal være i sentrum – ønsker seg. Hvis det er områder som ikke fungerer,
tenker jeg at en skal bruke den muligheten en har, både til klagerett
og til å gå i dybden og se på hva som kan gjøres bedre.
Martin Henriksen (A) [12:53:21]: «I 2007 opprettet Stoltenberg
II-regjeringa Den kulturelle spaserstokken, DKSp, som gjennom øremerkede
midler ga eldre mennesker gode kulturopplevelser. I 2014 foreslo
den blå-blå-regjeringa å legge ned ordningen. Etter stort press ble
likevel DKSp videreført, men da uten øremerkede midler.
Kan statsråden redegjøre for bruken
av DKSp i dag, dvs. økonomi, antall forestillinger, geografisk nedslagsfelt
m.m.?»
Statsråd Åse Michaelsen [12:53:57]: Denne regjeringen vil
sikre en god og verdig omsorg tilpasset individuelle behov. Tilbudet
må bygges ut videre for å gi alle som trenger det, et tilbud med
kvalitet og ikke minst aktivitet.
En rekke undersøkelser tyder dessverre
på at dagens omsorgstjenester kommer til kort på det sosiale og
det kulturelle området. Spesielt gjelder dette beboere i sykehjem
og omsorgsboliger og også andre som har stort behov for bistand.
Aktivitet og fellesskap er et av
hovedområdene i reformen Leve hele livet. Mange kommuner arbeider
systematisk og godt med å ivareta brukernes sosiale og kulturelle
behov. I f.eks. Kristiansand kommune har de etablert en egen kulturrullator.
Det er en flyttbar kulturformidler som legger til rette kulturopplevelser
for personer som ikke kan oppsøke kulturtilbud selv. I Trondheim
har de bl.a. gjennom midler fra Den kulturelle spaserstokken, som
ble nevnt, en rekke kulturarrangementer på ulike arenaer i hele
byen. Samtidig tilbyr de arrangementer på helse- og velferdssentre
og nærmiljøarenaer i alle bydeler.
Gjennom den nye reformen som kommer,
skal vi spre gode erfaringer og ideer, slik at kommunene kan lære
av hverandre og velge gode løsninger til det beste for den enkelte
bruker. Kommunene og lokaldemokratiet står sterkt i å kunne velge
innretningene og tiltakene selv.
Fra og med 2014 ble midlene til
Den kulturelle spaserstokken fordelt som en del av rammetilskuddet
til fylkeskommunene fra staten. De mer konkrete spørsmålene om Den
kulturelle spaserstokken som gjelder økonomi, antall forestillinger
og geografisk nedslagsfelt, må representanten Henriksen derfor rette
til kommunal- og moderniseringsministeren. Også kulturministeren
kan være rett adressat for enkelte oppfølgingsspørsmål da Den kulturelle
spaserstokken opprinnelig lå under Kulturdepartementet.
Martin Henriksen (A) [12:55:55]: Jeg går ut fra at ulike
statsråder både kan snakke sammen, sende e-post og via annen kommunikasjon
finne fram til den informasjonen man trenger når man henvender seg
til regjeringa.
Det er mye engasjement der ute,
noe statsråden helt riktig viste til, for å sikre sosiale opplevelser
og kultur for de eldre. Det er veldig mange gode eksempler. Det
er også sånn at disse tilbudene må utformes lokalt. Da Høyre–Fremskrittsparti-regjeringa
foreslo å legge ned Den kulturelle spaserstokken, ble det jo et
tilnærmet opprør mange steder, og det ble ikke tatt nådig opp.
Nå er det heldigvis sånn at midlene
ikke ble fjernet, men man fjernet øremerkingen. Dersom man mener
at mange av midlene blir brukt etter hensikten, og det er et viktig
tilbud, vil ikke statsråden da i hvert fall synes at det er en interessant
tanke å skaffe seg en skikkelig oversikt gjennom å ha en enkel rapportering
for bruk av midlene, bl.a. sånn at man kan se hvordan man eventuelt
kan styrke ordningen på best mulig måte?
Statsråd Åse Michaelsen [12:57:03]: Nå er det sånn at de
midlene ble overført til fylkeskommunene. Når de er overført, må
kommunene selv være med og søke fylkeskommunen direkte for å utløse
midler, og ikke Kulturdepartementet, slik det var før.
Det igjen skal gi mangfold – det
at hver kommune er unik på sin måte og legger opp sitt opplegg.
Når vi nå har reist rundt for å samle inn informasjon og kunnskap
om hva som skjer på det kulturelle planet for de eldre og andre
ute i samfunnet, i forbindelse med Leve hele livet-reformen, ser
vi at mange kommuner gjør et fantastisk stykke arbeid, og de løser
ulike utfordringer på vidt forskjellige måter. Jeg tenker at vi
skal lære av hverandre. Det er noe av det viktigste.
Ressurser er en viktig brikke i
dette, noe representanten også tar opp, men jeg tenker også at vi
ikke skal la lokaldemokratiet forvitre på grunn av at vi har endret
linjen for å søke om midler. Jeg tror det er viktig at man er på
og kjenner sin egen kommune når man søker om midler, for å få gode
kulturelle tiltak.
Martin Henriksen (A) [12:58:10]: Det er jo kunnskapen og
engasjementet lokalt som er viktigst, og overføringen av midler
til Den kulturelle spaserstokken til fylkene skjedde faktisk under
den rød-grønne regjeringa. Det vi vet, er at kulturelle opplevelser
kan ha store psykiske og helsemessige effekter for eldre. Det kan berike
livene deres og f.eks. styrke deler av minnet til mennesker med
demens og hukommelsessvikt.
Det gjøres mye godt arbeid mange
steder, og det som er interessant for Arbeiderpartiet, er å se på
hvordan man kan styrke ordninger som Den kulturelle spaserstokken
og arbeidet med kultur for eldre. Da gjelder det både å dele de
beste erfaringene og å se hvordan ressursene er brukt. Da trenger
vi også bedre kunnskap om behovene til de eldre og om hvordan f.eks.
midlene til Den kulturelle spaserstokken faktisk har hatt effekt.
Derfor vil jeg igjen spørre statsråden
om hun ikke mener det er viktig å få en bedre og riktig kunnskap
om ordningen, og dermed bedre kunne vurdere om den også kan styrkes
fra nasjonalt hold.
Statsråd Åse Michaelsen [12:59:18]: All kunnskap er god kunnskap,
absolutt. Men igjen: De mer konkrete spørsmålene som representanten
tok opp om Den kulturelle spaserstokken, når det gjelder både økonomi, antall
forestillinger og geografisk nedslagsfelt, må representanten ta
direkte med kommunal- og moderniseringsministeren, for det er der
dette ligger.
Vi kunne selvfølgelig samsnakket,
men da ville jeg stått her og brukt mye tid bare på å forklare hvor
mye som er her, og hvor mye som er der. Det tror jeg er misbruk
av tiden.
Det jeg tror er viktigst for oss,
både representanten Henriksen og meg, er å sikre et best mulig tilbud.
Da må både frivilligheten og organisasjoner inn, og vi må klare å
bygge dette i fellesskap. Jeg tenker at for å løse dette i framtiden
når vi vet at det kommer langt flere eldre og flere blir demente,
må vi ha organisasjonene og de frivillige med på laget. Det er én
gruppe som er vel så viktig, og det er de pårørende rundt den enkelte
eldre. Det må vi også klare å få inn i denne breddetenkningen som
jeg er sikker på at representanten også er opptatt av.
Fra representanten Per Espen Stoknes
til klima- og miljøministeren:
«Den blå-blå-regjeringen ga for noen år siden
tillatelse til fornøyelseskjøring med snøscooter i skog og fjell på
tvers av rådene fra en samlet miljø- og friluftsbevegelse i Norge.
En ny rapport fra Transportøkonomisk institutt viser nå at 25 pst.
av snøscooterne i Norge kjører der det ikke er lov. I vinter er
det påvist mange tilfeller av ulovlig kjøring, noe som rammer både
dyreliv og det tradisjonelle friluftslivet.
Hvilke tiltak vil regjeringen iverksette
for å begrense det store omfanget av ulovlig motorferdsel i naturen vår?»
Presidenten: Dette
spørsmålet må utsettes til neste spørretime, da statsråden er bortreist.
Presidenten: Dette
spørsmålet, frå representanten Emilie Enger Mehl til klima- og miljøministeren,
vil verta svara på av forskings- og høgare utdanningsministeren
på vegner av klima- og miljøministeren.
Emilie Enger Mehl (Sp) [13:00:47]: «Hvorfor har statsråden
stoppet lisensjakten på ulv utenfor ulvesonen når antall ulv nå
er langt over Stortingets vedtatte bestandsmål, og hvordan har han
vurdert økt risiko for angrep som en konsekvens av dette?»
Statsråd Iselin Nybø [13:01:05]: Som klima- og miljøministeren
redegjorde for i Stortinget forrige uke, har han ikke stanset lisensfellingen
av ulv. Lisensfellingen er denne vinteren gjennomført innenfor den
tidsperioden som er fastsatt etter gjeldende regelverk. Det er altså
ingen endringer i dette fra tidligere år.
Klima- og miljødepartementet har
denne vinteren hatt på høring et forslag om å utvide lisensfellingsperioden
for ulv utenfor ulvesonen. Lisensfellingsperioden er i dag fra 1. oktober
til 31. mars, og departementet ba om synspunkter på et forslag om
ytterligere utvidelse av perioden. Det har kommet mange innspill
til klima- og miljøministeren i den saken. Blant disse var også
vurderinger av risikoen for at såkalte genetisk verdifulle ulver blir
skutt under lisensfellingen.
Den sør-skandinaviske ulvebestanden
er sterkt innavlet, og i gjennomsnitt har ulvene et slektskapsforhold
som tilsvarer det man finner hos helsøsken. Det er en svært alvorlig
situasjon som på sikt kan medføre at bestanden dør ut. Vi er derfor
avhengig av at nye ulver fra den finsk-russiske bestanden jevnlig
vandrer inn og etablerer seg i den sør-skandinaviske ulvebestanden.
Det registreres jevnlig finsk-russiske
innvandrere i både Norge og Sverige. Imidlertid er det svært få
av disse som overlever og lykkes med å etablere seg i den sør-skandinaviske
bestanden. En konsekvens hvis vi ikke får inn friske gener fra flere
finsk-russiske ulver, kan være at man bør ha en langt større sør-skandinavisk
ulvebestand, nettopp for å sikre bestandens overlevelse, noe vi også
er internasjonalt forpliktet til.
På bakgrunn av de innspillene som
har kommet inn, vil klima- og miljøministeren ha behov for noe mer
tid til å vurdere lisensfellingsperiodens varighet. At man vurderer
løsninger som gir en best mulig beskyttelse av genetisk verdifulle
ulver, kan være viktig hvis antallet ulver skal holdes på ca. det
nivået vi har i dag i Sør-Skandinavia. Jeg vil jo anta at også representanten
er interessert i at vi lykkes best mulig med akkurat det.
Emilie Enger Mehl (Sp) [13:03:47]: Alle rapporter sier nå
at vi ligger langt over bestandsmålet for ulv, og ulvene utenfor
ulvesonen er for det aller meste streifdyr, enkeltindivider som
beveger seg fort og raskt over lange avstander. Det er veldig vanskelig
å forutse bevegelsesmønsteret deres. Det må være i alles interesse
at vi får effektivt uttak av de dyrene, for det er også de som har
det største skadepotensialet. Vi har sett at de har forårsaket store
angrep, både i 2016 og i 2017.
Det var altså et forslag fra KMD
selv om å utvide jaktperioden allerede i år. Da mener jeg at det
må være svært gode argumenter for å hindre mer effektiv jakt på
de dyrene. Av de 22 høringsinstansene som uttalte seg, har altså
19 vært positive til å utvide jaktperioden i forkant og 13 til også
å utvide den til ut april. Så da lurer jeg på: Hvilke avveininger
er det egentlig regjeringen har gjort mellom de tre instansene som
ikke vil utvide jaktperioden, og de 19 som vil gjøre det?
Statsråd Iselin Nybø [13:04:54]: Som jeg også redegjorde
for i hovedsvaret, og som representanten selv er inne på nå, er
det flere innspill som har kommet inn, og det er et behov for å
vurdere de innspillene. Det er nettopp den vurderingen som klima-
og miljøministeren gjør nå. Det er for tidlig å kunne si hvordan
det skal konkluderes, men det er nettopp de innspillene som er kommet
inn, som også er under vurdering nå.
Emilie Enger Mehl (Sp) [13:05:29]: Det er sånn at de fleste,
i hvert fall de som er enige om at vi må regulere ulvebestanden,
mener at det bør være lokal innflytelse over det. Derfor har vi
bl.a. rovviltnemndene. Jeg synes det er rart at man, når det er
fastsatt en kvote – det er en prosess, det har kommet en kvote –
ikke kan jakte mer på grunn av tre høringsinstanser som har spilt
inn at man er redd for genetisk viktige individer. Det er høringsinstanser
som er imot noe jakt på ulv i det hele tatt, og som ikke er interessert
i en effektiv jakt. Da lurer jeg på: Hva er det som er så farlig
med å få tatt ut den kvoten? Er det ikke i regjeringens interesse
å ta ut kvoten, eller er det sånn at regjeringen frykter at en økt jakttid
også ville øke sjansen for at kvoten faktisk blir tatt ut?
Statsråd Iselin Nybø [13:06:24]: Vi er nå inne i den delen
av året der det er yngletidsfredning av ulv, og det er derfor ikke
aktuelt å gjøre en ny vurdering av uttak i ulveflokken denne våren.
Bestandssituasjonen som endelig rapporteres 1. juni, vil være en
del av grunnlaget for de vurderingene som skal gjøres av lisensfellingskvoter
i den kommende lisensfellingsperioden til høsten og vinteren 2018/2019.
Det kan ikke på dette tidspunktet spekuleres i hvor mange ulver
som eventuelt skal felles til vinteren. Det er saker som vil bli
behandlet – som også representanten er inne på – av rovviltnemndene
og Klima- og miljødepartementet i løpet av sommeren og høsten.
Presidenten: Dette
spørsmålet, frå representanten Solfrid Lerbrekk til forskings- og
høgare utdanningsministeren, vil verta teke opp av representanten
Eirik Faret Sakariassen. Eg vil påtala at han kanskje kan ta av
seg skjerfet før han stiller spørsmålet.

Eirik Faret Sakariassen (SV) [13:07:41]: Jeg viser til Grunnloven
§ 66 om ytringsfriheten som tilfaller denne talerstolen, og Stortingets
forretningsorden om at eventuelle innsigelser på språkbruk og klesdrakt
tas etter at innlegget er holdt, og dette må ses i sammenheng.
Jeg tillater meg å stille spørsmål
til forsknings- og høyere utdanningsministeren:
«Universitetet i Stavanger, UiS, har et samarbeid
med det israelske universitetet Technion, som samarbeider med Elbit
Systems, som oljefondet i 2009 kastet ut av sin portefølje på grunn
av «særlig grove brudd på grunnleggende etiske normer». Gjennom
sitt samarbeid med Elbit og den israelske hæren bidrar Technion
til brudd på folkeretten og menneskerettighetene i okkuperte palestinske
områder.
Mener statsråden UiS har et moralsk
og etisk ansvar for å unngå samarbeid som kan bidra til å opprettholde okkupasjonen
og brudd på folkeretten?»
Statsråd Iselin Nybø [13:08:35]: Regjeringen tror på dialog
og samarbeid for å løse konflikter og for å skape tillit og er uenig
med dem som tar til orde for boikott av Israel. Norge har nære,
langvarige og vennskapelige forbindelser med både israelerne og
palestinerne og ønsker et bredt politisk, kulturelt, akademisk og
økonomisk samarbeid med begge parter.
Det er et betydelig samarbeid mellom
norske og israelske forskere og kunnskapsmiljøer. Norge inngikk
en intensjonsavtale om samarbeid om forskning og utvikling med Israel
i januar 2017. Målet for dette samarbeidet er bl.a. å styrke det
akademiske samarbeidet innenfor områder Norge og Israel er enige
om. Regjeringen legger til grunn internasjonalt anerkjente grenser
når vi inngår avtaler med andre stater. Når det gjelder Israel, betyr
dette territoriet Israel kontrollerte før 4. juni 1967. Regjeringen
mener de israelske bosettingene på okkupert område er folkerettsstridige.
Universitetet i Stavanger har et
faglig samarbeid med Technion – Israel Institute of Technology i
Israel. Samarbeidet er forankret i en såkalt MoU-avtale og er knyttet til
fagfeltene petroleumsteknologi og basisfagene matematikk, fysikk
og kjemi. Avtalen ble inngått i 2013 og utløper 31. desember 2018.
Samarbeidet mellom Technion og UiS har ifølge UiS ikke hatt forbindelser
eller samarbeid med verken det israelske forsvaret eller selskapet Elbit
Systems Ltd.
Konkret har samarbeidet innebåret
at to UiS-forskere har vært gjesteforelesere på Technion i offshoreteknologiske
emner. Kunnskapen delt i undervisningen er den samme kunnskapen
som er delt på internasjonale åpne forskningskonferanser og i lærebøker
brukt i flere land. I tillegg har to masterstudenter vært på utveksling fra
Technion, hvorav en av studentene har israelsk arabisk bakgrunn.
I dag er en stipendiat fra Technion tilknyttet UiS.
UiS’ avtale med Technion er og har
hele tiden utelukkende vært bygd på et faglig akademisk grunnlag,
og universitetet selv viser til at fagfolkene alltid har foretatt grundige
etiske vurderinger av det spesifikke faglige samarbeidet.
Presidenten: Eg
må be representanten Sakariassen ta av seg skjerfet før han får
ordet.
Eirik Faret Sakariassen (SV) [13:11:36]: For å knytte noen
kommentarer til det som skjer i Gaza akkurat nå: En må si at det
er hjerteskjærende. Det er heller ikke første gang, og jeg frykter
at noe lignende kan skje også senere.
Bare for å gjøre det klart og tydelig
fra denne talerstol: SV er ikke for en akademisk boikott. Jeg er
heller ikke for en akademisk boikott. Men i dette spesielle tilfellet
mener jeg at en må stille høyere etiske krav til den type samarbeid,
for det er en helt spesiell institusjon, som har tett forbindelse
til Hæren, som har tett forbindelse til selskaper som vårt eget
oljefond ikke aksepterer. Da mener jeg at en akademisk institusjon
må stille strenge og høye moralske og etiske krav. Mener statsråden
at UiS kan samarbeide også i framtiden?
Statsråd Iselin Nybø [13:12:37]: Jeg mener at våre universiteter
og høyskoler må kunne stå i disse debattene som representanten nå
tar opp. Men norske universiteter og høyskoler står fritt til å
avgjøre hva slags institusjoner de ønsker å samarbeide med. Universitets-
og høyskoleloven presiserer at universiteter og høyskoler skal fremme
og verne om akademisk frihet. Institusjonene har rett til å utforme
sitt eget faglige og verdimessige grunnlag innenfor de rammene som
er fastsatt i norsk lov. Den lovfestede akademiske friheten innebærer
samtidig at universiteter og høyskoler verken kan generelt pålegge
eller forby sine forskere å samarbeide med forskere fra Israel.
På bakgrunn av det ser jeg det heller ikke som riktig – og jeg mener
også at det ikke nødvendigvis foreligger et rettslig grunnlag for
– at Kunnskapsdepartementet kan gripe inn i samarbeidet mellom UiS
og Technion.
Eirik Faret Sakariassen (SV) [13:13:43]: Statsråden gir svar,
og jeg oppfatter at en vektlegger den akademiske friheten. Den akademiske
friheten er jeg også veldig opptatt av, og jeg mener det er viktig
at man på faglig grunnlag kan ha samarbeid med forskere fra nesten
alle land i verden. Men det er en forskjell på det å ha enkelte faglige
samarbeid og det å gå videre med en så forpliktende og tett avtale
som dette. Nå vet vi at avtalen skal behandles i løpet av dette
året, og mest sannsynlig fornyes. Da blir mitt siste spørsmål til
statsråden i denne omgang: Mener statsråden at Universitetet i Stavanger bør
fortsette med dette samarbeidet?
Statsråd Iselin Nybø [13:14:29]: Som jeg sa i mitt forrige
innlegg, er det to aspekter ved dette spørsmålet. Det første er:
Har vi en juridisk mulighet til å instruere UiS med hensyn til å
avslutte dette samarbeidet? Nå skal ikke jeg stå og si at svaret
helt sikkert er det ene eller helt sikkert det andre, men vi er
iallfall helt klart på et område der vi ikke nødvendigvis har den
juridiske muligheten til å gjøre det. Men det viktigste spørsmålet er:
Ønsker vi at Kunnskapsdepartementet skal gå inn og overstyre enkeltinstitusjoner
i slike samarbeid som dette? På det er mitt svar helt klart: Nei.
De vurderingene som representanten her trekker opp, er vurderinger som
Universitetet i Stavanger må ta i sin egen institusjon – dette er
refleksjoner de må gjøre selv, på sin egen institusjon. For dette
handler for meg om universitetenes og høyskolenes autonomi, og det
er nettopp sånne avtaler som dette som må vurderes ute i egen institusjon,
og ikke fra Kunnskapsdepartementets side.
Jan Bøhler (A) [13:15:50]: Jeg vil gjerne stille følgende
spørsmål til justis-, beredskaps- og innvandringsministeren:
«Det var viktig og nødvendig at regjeringen
2. oktober 2016 la fram en handlingsplan mot antisemittisme. Tiltak
6 i planen er å «registrere antisemittisme som motiv for hatkriminalitet
i alle politidistrikter». Likevel skal det fortsatt være slik at
rapporteringen om hatkriminalitet etter halvannet år ikke er oppdatert
slik regjeringen lovte, og at det kun er Oslo politidistrikt som
på eget initiativ registrerer antisemittisme manuelt.
Hva er grunnen til at det tar så
lang tid å gjennomføre pkt. 6, og når vil regjeringen sørge for
det?»
Statsråd Tor Mikkel Vara [13:16:34]: Det siste året har vi
sett angrep på jødiske mål i Europa og fått rapporter om økt forekomst
av antisemittiske hendelser i europeiske land. Det har også vært
angrep på jødiske mål i Norge, og det finnes negative holdninger
til jøder i den norske befolkning. Regjeringen har vedtatt en egen handlingsplan
mot antisemittisme fordi vi ønsker å ta tak i fordommer og hets
mot jøder – på skoler, i lokalsamfunn og på internett.
Politidirektoratet publiserer hvert
år statistikk over hatkriminalitet. Av statistikken fremgår det
ikke hvor mange av anmeldelsene på landsbasis som har antisemittisk
motiv. Kunnskap om denne typen kriminalitet er imidlertid viktig.
Derfor ønsker regjeringen at politiet skal registrere hatkriminalitet
med antisemittisk motiv, og dette er forankret i regjeringens handlingsplan
mot antisemittisme.
Den registreringen som skal skje,
skal skje i politiets straffesakssystem, BL. Politidirektoratet
opplyser at det nå er etablert nye rutiner for registrering av antisemittisme
som hatmotiv i BL. Løsningen er nå til faglig godkjenning i Politidirektoratet
før implementeringen kan starte. Jeg forventer bedre registrering
og mer presise tall for denne typen alvorlig kriminalitet i framtiden.
Den konkrete registreringsløsningen
har tatt lengre tid å få ferdigstilt enn forutsatt. Dette skyldes
andre endringer som også er foretatt i straffesakssystemet, altså
en ren kapasitetsutfordring. Jeg kan opplyse om at Politidirektoratet
nå til våren ferdigstiller en felles veileder for politiets registrering
av hatkriminalitet. Det er foretatt en grundig gjennomgang av lovverket
og hvordan registreringen skal gjøres.
Regjeringens innsats mot antisemittisme
er nært beslektet med regjeringens samlede innsats mot hatkriminalitet,
tiltak som også er forankret i regjeringens strategi mot hatefulle
ytringer. Når den nye registreringsløsningen kommer på plass, vil
vi ha et nyttig verktøy for å øke kunnskapen og målrette innsatsen
mot hatkriminalitet.
Jan Bøhler (A) [13:18:41]: Jeg takker statsråden for et grundig
svar og for at ting nå skal skje. Jeg er veldig enig i statsrådens
understrekning av hvor viktig dette er, sett i lys av utviklingen
i verden, hvor det er økt innflytelse – også hos oss – fra kulturer
hvor antisemittisme er mer forekommende. Vi ser også at hvordan
folk nå opererer på nettet, gjør at dette kommer nærmere mange.
Så det er bra at det skal skje nå. Men jeg må jo si at når dette
nå er høyt prioritert – som det også var da det ble lagt fram i
handlingsplanen 2. oktober 2016 – så har det tatt lang tid. Når
man legger fram en handlingsplan for å handle, så er det lang tid
med halvannet år for å få gjennomført det. Så jeg regner med at
statsråden er enig med meg i – statsråden er jo er ny i stolen og
har ikke personlig ansvar for det – at det har gått veldig sakte,
og at det er synd at en sånn sak ikke prioriteres.
Jeg vil også spørre statsråden om
han nå vet når, eller hvordan, man vil rapportere om status for
handlingsplanen for øvrig.
Statsråd Tor Mikkel Vara [13:19:42]: Jeg har ikke oversikt
over hvordan vi skal rapportere for handlingsplanen for øvrig. Men
når det gjelder denne registreringen, vil jeg si at jeg også synes
at det har tatt lang tid, men dette skal avklares praktisk, både
lovmessig og registreringsmessig, slik at vi har det helt riktig,
og det skal være faglig riktig også. Så er det viktig å si at ting ikke
er uregistrert. Det er bare det at vi ikke har et registreringssystem
på plass som gjør at vi får en løpende statistikk over akkurat denne
typen, men vi registrerer jo hatkriminalitet knyttet til andre forhold.
Men jeg er enig med representanten
Bøhler. Vi bør få dette på plass så fort som mulig, og vi regner
med å ha dette på plass i løpet av våren.
Jan Bøhler (A) [13:20:22]: Jeg takker også for oppfølgingssvaret.
Her er det klart at statsråden vil trykke på, og det er fint.
Et tema som vi også hadde i Stortinget
i går, er om man skal detaljstyre politiet eller ikke, og bruk av
handlingsplaner er jo én måte som Stortinget/regjeringen kan gi
oppdrag til politiet på – gi tunge signaler om ting som skal iverksettes,
og hvor vi ønsker at det skal handles.
Jeg vil gjerne spørre statsråden
– i samme tankegang som handlingsplaner, som vi bruker på et prioritert
felt som dette, men også innenfor f.eks. trafficking, menneskehandel:
Er statsråden enig i at det er et egnet redskap når det gjelder
å styre politiet på en riktig måte? Og kan det da også være aktuelt
å se på flere områder hvor vi bør bruke det redskapet, f.eks. det
vi diskuterte i Stortinget i går, hvor statsråden understreket at
han vil prioritere innsatsen mot kriminelle gjenger og vil reise
mer – å fokusere mer på det?
Statsråd Tor Mikkel Vara [13:21:31]: Vi har flere redskaper
til disposisjon når vi ønsker å påvirke og styre politiet. Vi har
budsjettet og de prioriteringer og merkinger av midler som vi har
der, vi har tildelingsbrevet som Justisdepartementet gir, og vi har
handlingsplaner. Jeg tror at alle disse virkemidlene har litt ulike
roller å spille. I tillegg til dette kommer Riksadvokatens føringer.
Selv om vi har disse handlingsplanene, går
det en grense der vi kommer over på det som er en ren politifaglig
vurdering. Men som politikere har vi et ansvar for å gjøre prioriteringer
og vise retning, og handlingsplaner er ett av de virkemidlene som
det er naturlig å bruke.
Presidenten: Den
ordinære spørjetimen er dermed over.
Referat
Presidenten: Det
ligg ikkje føre noko referat.
Dermed er kartet for i dag ferdigbehandla.
Ber nokon om ordet før møtet vert heva? – Så er ikkje skjedd, og møtet
er heva.

Møtet slutt kl. 13.23.

StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no