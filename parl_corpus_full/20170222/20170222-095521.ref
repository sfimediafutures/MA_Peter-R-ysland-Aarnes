
﻿
Dato: 22.02.2017
President: Olemic Thommessen
Innhold

President: Olemic Thommessen
Presidenten: Den
innkalte vararepresentant for Telemark fylke, Hanne Thürmer, tar nå sete.
Fra Arbeiderpartiets stortingsgruppe
foreligger søknad om velferdspermisjon for representanten Lisbeth Berg-Hansen
i dagene 22. og 23. februar.
Søknaden behandles straks og innvilges.
– Det anses vedtatt.
Fra første vararepresentant for
Nordland fylke, Tone-Helen Toften, foreligger søknad om fritak for
å møte i Stortinget under representanten Lisbeth Berg-Hansens permisjon, av velferdsgrunner.
Etter forslag fra presidenten ble
enstemmig besluttet:
Søknaden behandles
straks og innvilges.
Andre vararepresentant
for Nordland fylke, Tor Arne Bell Ljunggren, innkalles for å møte
i Stortinget torsdag 23. februar.
Presidenten: Representanten
Tove Karoline Knutsen vil fremsette et representantforslag.
Tove Karoline Knutsen (A) [10:02:13]: På vegne av representantene
Ruth Grung, Ingvild Kjerkol, Line Kysnes Vennesland, Torgeir Micaelsen
og meg selv har jeg gleden av å framsette et representantforslag
om opprettelse av en tilskuddsordning til aktivitetsprosjekter for
mennesker med hukommelsessvikt og demenssykdommer.
Presidenten: Forslaget
vil bli behandlet på reglementsmessig måte.
Fra Statsministerens kontor foreligger
følgende brev til Stortinget, datert 17. februar 2017:
«Midlertidig bestyrelse av innvandrings-
og integreringssaker i Justis- og beredskapsdepartementet.
I statsråd 17. februar 2017 ble det
besluttet at statsråd Per Sandberg overtar ansvaret for innvandrings-
og integreringssaker i Justis- og beredskapsdepartementet, i tillegg
til det ansvarsområdet han i dag har i Nærings- og fiskeridepartementet,
i den tid statsråd Sylvi Listhaug avvikler permisjon.»
Det refererte brevet foreslås vedlagt
protokollen. – Det anses vedtatt.
Det er videre opplyst at statsråd
Sylvi Listhaug vil avvikle permisjon i tiden fra og med 5. mars
til og med 2. juli 2017.
Muntlig
spørretime
Presidenten: Stortinget
mottok mandag meddelelse fra Statsministerens kontor om at statsrådene
Ketil Solvik-Olsen, Monica Mæland og Terje Søviknes vil møte til
muntlig spørretime.
De annonserte regjeringsmedlemmene
er til stede, og vi er klare til å starte den muntlige spørretimen.
Vi starter da med første hovedspørsmål,
fra representanten Hadia Tajik.
Hadia Tajik (A) [10:04:07]: Spørsmålet mitt går til næringsministeren.
I denne stortingsperioden har me
hatt ei rekkje saker til behandling i Stortinget der regjeringa
ikkje har fått tilslutning for sin politikk, og ei av desse sakene
var i eigarskapsmeldinga i 2015. Her bad regjeringa om ei lang rekkje
med salsfullmakter bl.a. i Telenor, i Kongsberg Gruppen, i Flytoget
og i Statskog. Ideologien som låg til grunn, var at her skulle ein
selja. Men Stortinget sa nei til viktige delar av regjeringa sitt
forslag, og det er ikkje så lenge sidan at næringsministeren i denne
salen bekrefta at regjeringa tek stortingsfleirtalet sitt syn til
etterretning – det skulle sjølvsagt berre mangla – men ho presiserer
òg at hennar syn på dette er det same som då meldinga vart lagd fram
i 2014. Det gjer at eg lurer på kva me har i vente i forbindelse
med stortingsvalet til hausten. Me kan òg sjå i Høgre sitt utkast
til partiprogram, der dei skriv at partiet vil
«øke det private eierskapet i statlige
selskap der det er riktig for selskapet og samfunnet …»
Dei skriv òg at dei ønskjer å «delprivatisere
Statkraft».
Saman med næringsministeren sine
eigne utsegner gjer dette det naturleg å tenkja at Høgre i neste
periode vil ønskja seg endå meir omfattande utsalsfullmakter enn
det me såg i eigarskapsmeldinga. Kan næringsministeren avkrefta dette?
Statsråd Monica Mæland [10:05:38]: Det næringsministeren
kan bekrefte, er at jeg innestår for regjeringens politikk, og ikke
minst for de vedtak som Stortinget fatter – det skulle bare mangle.
Jeg mener at Stortinget hadde en
veldig god debatt knyttet til eierskapsmeldingen i februar 2015,
og det er ikke riktig, slik representanten hevder, at man ikke fikk
tilslutning til sin politikk. Med unntak av to selskaper var det stor
enighet om at staten Norge er og kommer til å være en stor eier
i norsk næringsliv. Det er faktisk veldig få land – kanskje bare
et par – som har større eierskap enn det Norge har. Men hovedregelen
i norsk næringsliv er faktisk privat eierskap. Privat eierskap har
mange fordeler, samtidig som det er gode grunner for at staten skal
eie.
Så er det slik at regjeringen fikk
en rekke fullmakter. Noen, ganske få, er faktisk benyttet, og noen
er det ikke. Det vi har sagt, er at vi skal ivareta fellesskapets
interesser på beste måte. Det betyr at vi ikke må selge, og vi må
ikke selge for å selge. Vi selger hvis det er riktig og hvis det
er verdiskapende på vegne av fellesskapet. Men jeg tror man vil
se ved en gjennomgang etter denne stortingsperioden at det er privatisert
langt færre selskaper nå, med denne regjeringen, enn det f.eks.
ble med Stoltenberg i 2001. Det var da de virkelig store privatiseringene
ble gjennomført, hvilket jeg mener var helt riktig.
Og så kan jeg svare for regjeringens
politikk, og regjeringens politikk når det gjelder Statkraft, er
at vi ikke har signalisert og vi har ikke fått vedtak om å selge
noen deler av Statkraft.
Hadia Tajik (A) [10:07:21]: Då legg eg til grunn at næringsministeren
ikkje kan avkrefta at regjeringa kjem til å ønskja seg enda meir
omfattande utsalsfullmakter. Eg har heilt konkrete spørsmål knytte
til statlege eigarposisjonar i ulike selskap, anten det er Hydro,
Yara, Enova,  Flytoget, DNB eller Investinor. I lys av næringsministeren
sine eigne utsegner, og i lys av det dei sjølv skriv i utkastet
til Høgres partiprogram, kan statsråden avvisa at Høgre vil ønskja
å be om fullmakter til å selja ned statens eigarposisjonar i nokre
av desse selskapa i neste periode?
Statsråd Monica Mæland [10:08:02]: Med all respekt – dette
er da et pussig spørsmål. Jeg innestår for regjeringens politikk
og de vedtak Stortinget har fattet. Det har jeg vært veldig tydelig
på. Så registrerer jeg at det foregår en debatt i alle partier –
det er faktisk en del av demokratiet vårt – og så vet vi at partiene
på landsmøtene nå denne våren kommer til å fatte sine beslutninger.
Dette er ikke debatter som foregår i Næringsdepartementet, og det
er heller ikke vedtak som fattes i regjering eller i Næringsdepartementet.
Representanten nevnte en rekke saker
– bl.a. Hydro, Yara, DNB. Vi har verken bedt om eller fått fullmakt
til å selge oss ned i disse selskapene. For Flytoget er det heller ikke
gitt noen fullmakt. Det står altså ikke på vår dagsorden. Investinor
har aldri vært på noen salgsliste hos denne regjering, heller ikke
hos den forrige, så vidt jeg vet. Det har altså ikke vært en debatt.
Så dette er en debatt som ikke eksisterer, og som jeg heller ikke
forholder meg til. Jeg forholder meg til de vedtak Stortinget har
fattet.
Presidenten: Det
blir oppfølgingsspørsmål – først Else-May Botten.
Else-May Botten (A) [10:09:10]: Mitt oppfølgingsspørsmål
går til olje- og energiministeren.
Det er vanskelig å bli klok på hva
regjeringspartiene egentlig vil selge av fellesskapets eie. Stadig
hører vi om nye initiativ, og folk fortjener klare og ærlige svar.
I gamle dager var Fremskrittspartiet
i hvert fall tydelig. Vi husker at Carl I. Hagen ville selge Statoils
oljerettigheter i 1975. Spoler vi 40 år fram, til april 2015, gikk
næringspolitisk talsperson i Fremskrittspartiet ut i Finansavisen
og sa: «Jeg ser ingenting til hinder for at staten skal selge seg
ned til 34 prosent i Statoil …» og omtalte det som en god idé.
Det foregår en rekke diskusjoner,
sier næringsministeren, men hva mener Øyvind Korsbergs partikollega, olje-
og energiministeren? Vil han at staten skal selge seg ned i Statoil
i denne perioden, eller er det også diskusjoner om neste periode
knyttet til dette?
Statsråd Terje Søviknes [10:10:13]: I likhet med næringsministeren
forholder jeg meg til denne regjeringens politikk. Og som det ble
svart fra næringsministeren, er det ingen nye planer om å fremme
saker knyttet til nedsalg. Olje- og energiministeren forholder seg
til regjeringens politikk og har ingen personlige meninger om eierskapet
i Statoil. Vi utøver eierskapet, og vi har den eierposisjonen vi
har.
Presidenten: Line
Henriette Hjemdal – til oppfølgingsspørsmål.
Line Henriette Hjemdal (KrF) [10:10:48]: Mitt spørsmål går
til næringsministeren.
Arbeiderpartiet er opptatt av nedsalg
av statlig eide selskap. Kristelig Folkeparti er opptatt av hva
staten skal bruke sin posisjon til som eier for å skape mer verdiskaping.
Våren er tiden for generalforsamlingene.
Det er på de ulike generalforsamlingene vi som stat kan og bør bruke stemmen
vår. Året som ligger bak oss, har vist at statlige selskap dessverre
ikke har fulgt norske lover og retningslinjer. Dette kom bl.a. fram
i Panama Papers-saken. Det har også blitt avdekket alvorlige funn
når det gjelder korrupsjon i statlig eide selskaper. Dette er det
viktig at vi tar på det største alvor, så derfor er mitt spørsmål
til statsråden: Hva vil være statens budskap på generalforsamlingene
med dette som bakteppe?
Statsråd Monica Mæland [10:11:49]: Det er helt riktig at
vi har hatt en del saker og har hatt altfor mange saker, altfor
alvorlige saker, knyttet til selskaper der staten er på eiersiden.
Dette er hovedsakelig forhold som ligger langt tilbake i tid, som
er avdekket nå, og som det er ryddet opp i og er i ferd med å bli
ryddet opp i nå.
Jeg oppfatter at vi fra regjeringens
side er tydelige og klokkeklare på at korrupsjon er ulovlig, det
er fullstendig uakseptabelt. Alle norske selskaper, enten staten
er på eiersiden eller ikke, skal selvfølgelig følge norsk lov. Det tror
jeg ingen selskaper er i tvil om. Vi kommer på generalforsamlingene,
slik vi alltid gjør, til å fremme det som er statens forventninger
til selskapene også når det gjelder samfunnsansvar, for vi har sett
en utvikling hvor dette blir stadig viktigere.
Så har jeg lyst til å si at jeg
oppfatter at dette er noe selskapene tar på alvor. Det jobbes målrettet
mot bl.a. korrupsjon, og det er viktig at vi er svært tydelig på
at dette er uakseptabelt.
Marit Arnstad (Sp) [10:13:12]: Mitt oppfølgingsspørsmål går
også til olje- og energiministeren, så det blir nok litt opp og
ned med statsrådene i dag!
Kraftressursene har jo bestandig
vært et viktig område for både offentlig eierskap og nasjonalt eierskap.
Vi har gjennom hjemfallsordning og offentlig eierskap sikret en stor
andel av vannkraftressursene våre.
Så er det slik at småkraft er privat
eid, og de to siste årene har vi sett et gedigent utsalg av småkraft
i Norge fra offentlige og norske private interesser til utenlandske
interesser. Det er store britiske interesser og tyske interesser som
har kjøpt småkraft i Norge. Det er faktisk slik at salget omfatter
iallfall om lag 500 GWh, hvilket utgjør nesten et Alta-kraftverk.
Mitt spørsmål til statsråden er
rett og slett: Synes statsråden at nasjonalt eierskap til den delen
av vannkraftressursene er viktig? Og hvis statsråden skulle mene
det, mener han at det også bør legges til rette for norske eiere?
Og hvordan har regjeringen eventuelt tenkt å gjøre det?
Statsråd Terje Søviknes [10:14:20]: Eierskap til småkraft
er som det beskrives, variert, og fra mitt ståsted tror jeg det
er viktig at vi i en situasjon der vi ønsker å få utbygd mer fornybar
kraft, er åpne for at man får kapital inn fra både utenlandske og
norske eierinteresser. Når det gjelder situasjonen knyttet til stor
norsk vannkraft, den regulerbare, har vi vært tydelige på regelverket
som gjelder, og vi er opptatt av at det skal være nasjonal kontroll
med disse ressursene.
Fra mitt ståsted tenker jeg at for
småkraft er det riktig at vi henter kapital der kapitalen er, og
det har vært en utfordring og kommer til å være en utfordring også
i fortsettelsen å få nok aktører til å bygge ut vannkraft. Det at
man har fått større aktører inn som kan være med og løfte denne
utbyggingen, bidrar til at vi nå har en større utbygging på fornybarsiden,
både vind og vann, enn vi har hatt på 25 år. Akkurat for øyeblikket
er det 7 TWh under utbygging. Det er bra for klimaet, det er bra
for miljøet, og det er bra for norsk kraftproduksjon i tiårene som
kommer.
Presidenten: Heikki
Eidsvoll Holmås – til oppfølgingsspørsmål.
Heikki Eidsvoll Holmås (SV) [10:15:43]: President, som du
ser, så prøver vi å få fart på hele regjeringen, så jeg vil ha opp
samferdselsministeren. (Munterhet i salen)
Vi skulle kanskje tro at regjeringen
hadde lært av høyresidens feiltrinn i Veireno-saken hvor galt det
kan gå for Oslo-folk og ansatte når man ser seg blind på tilbyderes lokkepris,
men det virker ikke sånn, for regjeringen har tatt livet av NSB
som vi kjenner det, og gjennomfører en konsulenttung og dyr reform
for å anbudsutsette det å kjøre tog i Norge. Vi vet at det eneste
tilbyderne av togdriften kan konkurrere på, er bemanning, renhold
og lønns- og arbeidsvilkår. I Veireno gikk lønningene ifølge mediene
ned 31 kr timen for sjåførene som gikk til Veireno fra tidligere avfallsinnsamlingsselskaper
i Oslo. For NSB-ansatte er det store spørsmålet om de får beholde
retten til AFP. De som er over 55 år og ansatt i NSB, og som må
gå over til vinneren av anbud, vil ikke få opptjene rett til AFP
om det ikke betales for det fra tidligere arbeidsgiver og eierne, nemlig
staten.
Kan Ketil Solvik-Olsen garantere
– med sikkerhet – alle NSB-ansatte over 50 år som må bytte arbeidsgiver hvis
han anbudsutsetter NSB, AFP? Til nå har han nemlig unnveket – fra
å svare på det spørsmålet hver gang jeg har spurt ham.
Presidenten: Presidenten
synes kanskje dette ligger litt på siden av hovedspørsmålet, men
statsråd Solvik-Olsen er selvfølgelig fri til å svare.
Statsråd Ketil Solvik-Olsen [10:16:53]: Jeg svarer gjerne.
Regjeringen har en god politikk på dette.
Men la meg først nevne Veireno.
Avfallshåndtering i Oslo ble altså konkurranseutsatt første gang
da SV satt med byråden for rundt 20 år siden, så det er litt rart
at SV nå tar avstand fra den politikken SV igangsatte i Oslo. Avfallshåndtering
i Oslo har vært bra håndtert av borgerlige byråd i mange år – de
styrte vel 18 år i strekk – men da SV kom tilbake igjen til makten,
ser jeg at det har blitt kaos igjen. Da er det ikke sånn at det
er blå-blå politikk som har skapt utfordringene, som SV i sin tid
var med å starte.
Jeg er opptatt av at når vi har
konkurranseutsetting, skal vi ha ordnede forhold. Derfor har vi
sagt at det vi gjør på jernbane, handler ikke om privatisering,
sånn som SV ofte sier. Det handler om å skape bedre tjenester, det
handler om å samle ansvar som før har vært spredt, ved at ting som har
ligget i NSB-systemet, nå eies direkte av Samferdselsdepartementet.
Det er ikke privatisering, det er faktisk enda tettere, god, statlig
styring. Så skal vi sørge for at forholdene for dem som jobber der,
er bra, og de løsningene skal vi finne. Det har jeg sagt i Stortinget
mange ganger før.
Heikki Eidsvoll Holmås (SV) [10:17:56]: AFP!
Statsråd Ketil Solvik-Olsen [10:17:57]: Det har jeg sagt mange
ganger før, som nevnt.
Heikki Eidsvoll Holmås (SV) [10:17:59]: AFP.
Presidenten: Det
er ikke noen debatt om dette. Vi går tilbake til hovedspørsmålene,
og neste hovedspørsmål er fra Knut Arild Hareide.
Knut Arild Hareide (KrF) [10:18:13]: Spørsmålet mitt går
til olje- og energiministeren, og la meg få lov til å ønskje statsråden
velkommen til sin første spontanspørjetime.
Som olje- og energiminister er statsråden
ansvarleg for eit veldig viktig område av norsk politikk, eit område
som er heilt avgjerande for at me skal lykkast med eit grønt skifte.
Vi har i media kunna følgje statsråden gjennom hans første månader
i embetet. Vi har kunna lese at stastråden har tatt til orde for
å byggje ut vasskraft i verna vassdrag og ivra for oljeboring i
sårbare område. Statsråden har òg uttalt at han meinte at ei 25 år
gamal konsekvensutgreiing av Nordland VI med nokre tilleggsvurderingar burde
vere tilstrekkeleg.
I førre veke stilte eg her i spørjetimen
spørsmål til klima- og miljøministeren om hans vurdering av desse
utsegnene. Helgesen svarte veldig godt, og det var gledeleg å høyre
han understreke at regjeringas politikk er at verneplanane for vassdrag
i hovudsak skal liggje fast, og at dei forvaltningssystema som er
bygde opp både rundt norsk olje- og gassverksemd og rundt norsk
vasskraft, har tent oss godt.
Det er alltid mogleg å trakke litt
feil dei første månadene i ein ny jobb, så mitt spørsmål til statsråden
er derfor: Er statsråden einig i vurderingane til regjeringskollegaen sin,
at regjeringas politikk er at verneplanen for vassdrag og forvaltningssystem
for olje- og gassverksemd ligg fast?
Statsråd Terje Søviknes [10:20:06]: Først får jeg få lov
til å takke representanten for en varm velkomst – i alle fall innledningsvis.
For å svare veldig enkelt på spørsmålet
fra representanten Hareide kan jeg svare ja og stoppe der. Men la
meg utdype litt. Verneplanene for vassdrag ligger i hovedsak fast, det
la vi til grunn i energimeldingen, og det står regjeringen og denne
statsråden på. Vi skal ha et representativt utvalg av norsk vassdragsstruktur
som er vernet og sikret for framtiden. Samtidig åpnet man for at
man i særskilte tilfeller der det er snakk om flom eller skredsikring,
kan vurdere kraftutbygging som et tiltak. Det ble behandlet i Stortinget,
og Stortinget sluttet seg til prinsippet, men la noen ekstra føringer
om at det skal være knyttet til liv og helse, og at alle andre mulige
sikringstiltak er vurdert. Det er en politikk som jeg står for.
Når det gjelder forvaltningen av
petroleumsressursene våre, har det vært riktig beskrevet fra statsråd
Helgesen, vi har en god forvaltning som ivaretar de ulike hensynene
vi skal – både hensynet til å utnytte disse naturressursene og hensynet
til både miljø, sikkerhet og andre næringer i havområdene våre.
Den forvaltningen ligger fast, og når jeg nå spesifikt har kommentert
Nordland VI, er det for å beskrive historien, for det kan i den
offentlige debatten virke som om man ikke har nok kunnskap, eller
ikke har kunnskap i det hele. Det er vel knapt noe område på norsk
sokkel som er mer utredet enn området utenfor Lofoten, Vesterålen
og Senja. Nordland VI var altså delvis åpnet etter en konsekvensutredning
tilbake i 1994.
Knut Arild Hareide (KrF) [10:22:06]: Eg takker for svaret.
Eg er glad for eit tydeleg ja.
Mitt spørsmål er om også statsråden
hugsar 9. mars 2000. Det var den dagen Carl I. Hagen, Jens Stoltenberg og
Jan Petersen bestemte seg for å velte sentrumsregjeringa fordi dei
ønskte å byggje eit sterkt forureinande gasskraftverk. Me veit at
ved Mongstad blei det sleppt ut 550 000 tonn CO2 i fjor. Den gongen var
ansvarleg statsråd Marit Arnstad, som sit her i salen i dag. Det
partia Framstegspartiet, Høgre og Arbeidarpartiet gjorde den gongen,
har vist seg å vere eit gigantisk feilgrep. Me har brukt milliardar
frå fellesskapet, ikkje fordi marknaden ønskte det, men fordi tre
politiske parti ønskte å presse gjennom sterkt forureinande gasskraftverk.
Mitt spørsmål til ansvarleg statsråd er i dag: Innrømmer statsråden
at det var eit gigantisk feilgrep, det som skjedde 9. mars 2000
i denne salen, når me veit at Mongstad  blei vedtatt lagt ned i
førre veke?
Statsråd Terje Søviknes [10:23:25]: Nå har nok representanten
Hareide og partilederen i Kristelig Folkeparti kanskje et litt sterkere
forhold til 9. mars 2000 enn undertegnede. Men historien husker
jeg godt.
Vi tar til etterretning den beslutningen
som Statoil har fattet knyttet til gasskraftverket på Mongstad.
Det er en forretningsmessig beslutning som de har fattet etter å
ha sett hvordan kraftprisen har utviklet seg, og hvordan økonomien
i prosjektet har utviklet seg. Jeg vil ikke komme med noen dom over
den beslutningen som ble fattet i Stortinget etter en demokratisk
prosess i 2000. Det vi er opptatt av, er å ivareta CCS, altså karbonfangst
og testsenteret på Mongstad, slik at de kan jobbe videre med et
veldig viktig prosjekt for Norge og sikre at vi for framtiden kan
få ned klimagassutslippene gjennom å jobbe med karbonfangst og -lagring.
Der er testsenteret på Mongstad viktig, som ett av flere element
i regjeringens politikk.
Presidenten: Det
åpnes for oppfølgingsspørsmål – først Kjell Ingolf Ropstad.
Kjell Ingolf Ropstad (KrF) [10:24:37]: Jeg husker iallfall
den marsdagen i 2000 godt. Noen uker etterpå meldte jeg meg inn
i KrFU med stolthet over at Bondevik hadde gått av på å stå opp
for at han ikke ville bygge sterkt forurensende gasskraftverk. Men
som representanten Hareide sier, vedtaket har kostet samfunnet ganske
mye penger. Byggingen av Kårstø og Mongstad har kostet flere milliarder,
driften har gått med tap, og ikke minst har det medført store utslipp
uten at det har vært behov for gasskraftverkene.
Det er kanskje tidlig å spørre statsråden
om han har rukket å regne på hvor mye Mongstad har kostet fellesskapet. Det
er jo en stund siden Kårstø ble lagt ned, så jeg vil gjerne stille
spørsmål om hvor mye det har kostet fellesskapet, Statkraft og Statoil
å drive gjennom det at en skulle bygge sterkt forurensende gasskraftverk
– og resultatet er at begge er lagt ned?
Statsråd Terje Søviknes [10:25:30]: Det er helt riktig som
representanten Ropstad kommenterer her. Jeg har ikke rukket å regne
på dette og har ikke prioritert å bruke tid på det heller i løpet
av de første ukene som statsråd. Det er langt viktigere saker som
ligger foran oss, kontra det som nå ligger bak oss. Det er altså
tidligere tatt beslutninger om å bygge ut gasskraftverk, og det
er tatt beslutninger om å legge dem ned av forretningsmessige årsaker. Det
er veldig lite interessant for den energipolitikk som denne regjeringen
skal føre i fortsettelsen. Jeg er opptatt av at vi skal legge forholdene
til rette for både videreutvikling av sokkelen vår gjennom å ha
gode rammebetingelser, få ut nye areal for leting og senere utbygging, og
å jobbe med teknologi og forskning.
Når det gjelder disse tidligere
sakene, synes jeg det har mindre relevans for denne regjeringens
arbeid og mitt virke nå.
Presidenten: Anna
Ljunggren – til oppfølgingsspørsmål.
Anna Ljunggren (A) [10:26:33]: Statsråden har hatt en rekke
utspill etter at han overtok – et ønske om omkamp om vernede vassdrag,
som det er under et år siden Stortinget slo fast at skulle ligge
fast, i tillegg til at det ikke er behov for konsekvensutredning
av Nordland VI. Det er to utspill som klima- og miljøministeren
har avvist, senest i spørretimen her sist onsdag.
Statsråden har hatt en rekke følelser
knyttet til olje- og gassaktivitet og klimaendringer og mener det
er mer følelser enn edruelighet knyttet til klimaendringer. Er de
to utspillene som hovedspørreren viste til her, og som jeg har vist
til, også bare følelser fra olje- og energiministeren?
Statsråd Terje Søviknes [10:27:21]: Er det noe jeg har forsøkt
å få fram i debatten i det offentlige ordskiftet disse ukene, er
det at vi må snakke mindre om følelser og mer om fakta og kunnskap,
både når det gjelder fornybar, og spesielt når det gjelder norsk
olje- og gasspolitikk.
La meg kort kommentere det representanten
nå tar opp. Når det gjelder vern av vassdrag, må jeg få presisere
at det jeg sa, er at vi som en nasjon bygd på naturressurser, må ha
en løpende debatt om bruk kontra vern. Det må også gjelde for vassdragene
våre, på lik linje som det gjelder for de andre naturressursene
våre, enten det er petroleumsressursene, mineraler, eller fiskeriforvaltning
for den del. Den politiske debatten må vi tørre å ta også i kommende tiår.
Så til Nordland VI, bare kort: Det
er sånn at jeg har sagt at det finnes mye kunnskap. Deler av Nordland
VI har vært åpnet tidligere, og det er mulig å gå videre og supplere
den kunnskapen og komme raskt til en konklusjon gjennom en tilleggsutredning,
en konsekvensutredning av det som ikke er åpnet, og tilleggsinformasjon
på det som er åpnet.
Presidenten: Marit
Arnstad – til oppfølgingsspørsmål.
Marit Arnstad (Sp) [10:28:39]: I sitt svar til representanten
Botten i første spørsmål i dag sa statsråden veldig klart og tydelig
at han ikke skulle stå her på Stortingets talerstol og si noe om
verken personlige holdninger eller partiets synspunkter, men det
var regjeringens politikk. Det er jo det vi prøver å finne litt
ut av, når han i januar går så tydelig ut og sier at han ønsker
konsekvensutredning av sårbare områder i Lofoten og Vesterålen,
og at han også kunne tenke seg en diskusjon om hvor lenge verneplanene
skal gjelde, og om en skal åpne for omkamper bl.a. i Vefsna.
Så sier statsråden her nå at det
står fast, at han er enig med sin kollega miljøministeren. Er det
slik at dette er en enighet som nå varer i seks måneder, og så håper
Fremskrittspartiet og Høyre på at det skal bli nye takter etter valget
som gjør at de slipper å ta hensyn til sånne litt ubehagelige samarbeidspartnere
som Venstre og Kristelig Folkeparti, slik at de kan sette i gang
med å gjøre de tingene som statsråden sa i januar, nemlig omkamp
om verneplaner og konsekvensutredning i Lofoten og Vesterålen?
Statsråd Terje Søviknes [10:29:44]: For det første har vi et
utmerket forhold til våre samarbeidspartier, Venstre og Kristelig
Folkeparti. I debatten er det viktig at vi synliggjør at man har
et grunnlag gjennom regjeringserklæringen og samarbeidsavtalen med
disse to partiene.
Så er det viktig i det politiske
ordskiftet at man drøfter de sakene som til enhver tid er aktuelle.
Diskusjonen rundt Lofoten, Vesterålen og Senja og en mulig åpning
av de områdene har vært het og viktig å ta nå ved inngangen av 2017.
Der har jeg deltatt, og jeg har presisert hva som er Fremskrittspartiet
og Høyres syn, men vært tydelig på at i denne perioden ligger avtalen
med Kristelig Folkeparti og Venstre fast.
Når det gjelder diskusjonen om bruk
og vern av vassdragene våre, viser jeg til svaret mitt til forrige
representant: I en nasjon bygd på naturressurser må vi ha en løpende
diskusjon om våre naturressurser.
Presidenten: Rasmus
Hansson – til neste oppfølgingsspørsmål.
Rasmus Hansson (MDG) [10:30:53]: Det var en uventet oppmuntring
å høre Senterpartiet angripe Fremskrittspartiet for dårlig vassdragsvern.
De skal ha takk! Det er også hyggelig å høre statsråd Søviknes være
veldig opptatt av å ta vare på karbonfangst- og lagringsteknologien
på Mongstad, nå når gasskraftverket blir lagt ned. Karbonfangst
og -lagring har jo hele tiden vært den store lovnaden knyttet til
det prosjektet, en lovnad som aldri er blitt holdt på noe punkt
i Norge hittil. Nå gjenstår fortsatt Klemetsrud, Norcem Brevik og
Yara som kandidater for karbonfangst og -lagring. Melkøya, som har
det største utslippet, var en kandidat, men er nå klargjort for
elektrifisering. Spørsmålet er: Kan statsråden nå forsikre oss om
at det blir satt fortgang i og gjennomført karbonfangst og -lagring
på Klemetsrud, Norcem Brevik og Yara?
Statsråd Terje Søviknes [10:31:58]: Jeg kan forsikre representanten
om at regjeringen har jobbet fortløpende med fullskalaprosjektet
knyttet til karbonfangst, -transport og -lagring. Vi er nå i en
fase der man har gjennomført mulighetsstudier som viser at det er
mulig å bygge ut fullskalaanlegg i Norge og faktisk til lavere kostnad
enn tidligere. Nå er vi inne i en fase der man nettopp har lyst ut
kontrakter knyttet til konseptfasen og forprosjekteringen. Det vil
bli tildelt kontrakter i løpet av kort tid knyttet til disse tre
arenaene for mulig fangst – Brevik, Yara og Klemetsrud. Vi kommer
til å følge dette prosjektet tett. Stortinget har sluttet seg til
og satt av 360 mill. kr til dette arbeidet i 2017, og vi legger
opp til at vi skal kunne ha en investeringsbeslutning klar våren
2019.
Presidenten: Vi
går til neste hovedspørsmål.
Liv Signe Navarsete (Sp) [10:33:08]: Mitt spørsmål går til
samferdsleministeren.
Jernbanereforma har som kjent medført
oppretting av ei rekkje selskap. Dette har igjen medført kostnader,
noko statsråden opplyste om i Meld. St. 27 for 2014–2015, om jernbanereforma,
der statsråden skriv følgjande:
«I forbindelse med de organisatoriske endringene
vil det oppstå kostnader knyttet til selskapsdannelser, lokaler/
flytting, informasjon, endringer av intern organisering/ arbeidsprosesser, eventuell
endring av IKT-systemer, opplæring av ansatte mv.»
Så vidt eg veit, viser det seg no
at desse selskapa ikkje lenger er ein del av sjølvassurandørordninga
i staten. Det vil seie at dei ikkje lenger kan forsikre seg sjølve,
og at dei difor må kjøpe forsikring av selskap som tilbyr dette.
Når dette ikkje var ein del av opplistinga av ikkje-talfesta kostnader
i meldinga, vil eg tru at det betyr at ein ikkje var kjend med at
det var ei problemstilling, eller at ein ikkje ville opplyse Stortinget
om det. Begge deler er i og for seg like ille.
Senterpartiet er kjent med at Bane
NOR har gjort avtale om forsikringar som skal dekkje skade på materiell,
avbrot, ansvar, byggherreforsikring, yrkesskade, cyber, styreansvar,
kriminalitet, underslag og miljøansvarsforsikring. Det me derimot
ikkje er kjende med, er kva kostnader desse forsikringane har. Me
synest òg at det er merkeleg at statsråden ikkje tok opp problemstillinga
om sjølvassurandørordninga i Meld. St. 27, om jernbanereforma.
Ein kan sjølvsagt spørje seg om
statsråden var eller ikkje var kjend med at dette ville verte eit
problem.
Spørsmålet mitt er: Kan statsråden
opplyse Stortinget om følgjande: Kor store vert dei årlege kostnadene
knytte til forsikringar i jernbanesektoren?
Statsråd Ketil Solvik-Olsen [10:35:00]: Den informasjonen
skal jeg sørge for at Stortinget får skriftlig, for de tallene har
jeg ikke i hodet. Men det som er viktig å huske, er at det ikke
har vært gratis å forsikre seg selv om en er selvassurandør. Det
handler jo om premier og hvilken risiko en tar på seg.
Det er ikke sånn at en ikke har
hatt kostnader på det å forsikre seg tidligere. Det får en nesten
inntrykk av at er tilfellet, med representanten Navarsetes inngang
til dette. «Selvassurandør» betyr bare at en forsikrer seg selv,
betaler premien til seg selv og tar all risikoen selv. Forskjellen er
bare om en skal bruke et profesjonelt marked til det, eller om en
skal gjøre det på egen hånd.
Det som er viktig i jernbanereformen,
er at vi skal bruke mer penger i framtiden på å gi et enda bedre
tilbud enn vi ville klart om vi brukte mer penger innenfor dagens
system. Derfor har vi endret på organiseringen for å samle ansvar
som i dag har vært spredt. Det er f.eks. sånn – i det gamle systemet
– at på de fleste jernbanestasjoner eier Jernbaneverket litt, og
NSBs ROM Eiendom eier andre ting. Nå samler vi alt på ett sted.
Det betyr at vi vil få en besparelse på sannsynligvis hundrevis
av millioner kroner årlig bare på forvaltningen av dette. En ser
for seg at en i NSB nå skal kunne spare 1 mrd. kr. Det er målsettingen
de har kommunisert utad. Det betyr at bare på de to områdene er
en altså oppe i milliardbeløp i samlede besparelser årlig gjennom
dette.
Det er noen kostnader når en endrer
på organiseringen. Det blir som å investere i en butikk eller en
fabrikk: En har utgifter når det skjer, og så får en besparelser
eller inntekter senere. Vi ser at den endringen vi nå gjør, får
sin besparelse sannsynligvis innen ett år, kanskje mindre, kanskje litt
mer. Men uansett har en altså i en stortingsperiode frigjort mer
penger til å gi et bedre jernbanetilbud totalt sett. Det betyr at
vi kan subsidiere enda flere togavganger. Det betyr at vi kan kjøpe
inn enda flere togsett. Eller vi kan gjøre det som den forrige regjeringen
ikke klarte: Vi kan vedlikeholde enda mer jernbane, sånn at forfallet
reduseres, istedenfor at det økes.
Men akkurat når det gjelder kronebeløp
på enkelte poster innenfor etatenes budsjetter, må jeg få komme
tilbake til Stortinget skriftlig med det, sånn at det blir mest
mulig korrekt.
Liv Signe Navarsete (Sp) [10:37:05]: Eg synest nok det er
litt oppsiktsvekkjande at statsråden avviser problemstillinga, og
det er bra at det kjem ei skriftleg utgreiing om dette spørsmålet.
Eg synest òg det er oppsiktsvekkjande at ein ikkje har fått denne
informasjonen før, og at ein ikkje kan svare på kor store kostnader
som er knytte til forsikringar som følgje av jernbanereforma. Det
er ikkje ein liten sum, vil eg tru. At eit så viktig tema ikkje
var ein del av meldinga då ho vart behandla, er ikkje bra. Når ein
veit kva verdiar som ligg i desse selskapa, og ein veit kor alvorlege
hendingar som kan oppstå på jernbanenettet, seier det seg sjølv
at slike forsikringar eksternt vil koste mykje. I tillegg har me
dei nemnde kostnadene som det ikkje var mogleg å talfeste før ein
kom i gang med gjennomføringa av reforma, og det er lett å seie
at ein skal spare. Det er av og til vanskeleg å finne dei innsparingane
i ettertid.
Kan statsråden gjere greie for kor
mykje pengar som er brukte til konsulentkjøp ved omorganisering
og privatisering av norsk jernbane?
Statsråd Ketil Solvik-Olsen [10:38:04]: Hele premisset for
det spørsmålet blir litt feil når en snakker om privatisering av
norsk jernbane. Som jeg nevnte til representanten Eidsvoll Holmås,
blir ikke de avdelingene som ble skilt ut fra NSB, lagt ut for salg
i markedet. Billettsystem som har ligget som en ren NSB-funksjon,
vil vi skal kunne utvikle seg til å bli noe som kan levere billettsystem
for alle offentlige transportmidler. I dag må en ha en egen billett
når en reiser med flytoget, en annen billett om en reiser med NSB,
og en tredje billett om en reiser med et lokalt busselskap.
Vi ønsker å utvikle et system som
gjør at en kan ha ett system som ivaretar alt dette. Da er ikke
det privatisering. Det er faktisk slik at når vi legger eierskapet
til Samferdselsdepartementet, er det for å ha sterkere kontroll
med det. Det samme gjelder materiellselskapet. Vi ønsker å kunne
ha ett område som har det, istedenfor at det ligger ulike steder
i ulike selskap. Det er det som ligger til grunn. I denne organiseringen
har det blitt brukt konsulenter, og Stortinget har blitt informert
om det, bl.a. i budsjettpapirene. Det snakkes om hundrevis av millioner
kroner for akkurat omorganiseringen, men besparelsene er langt større.
Presidenten: Det
åpnes for oppfølgingsspørsmål – først Ivar Odnes.
Ivar Odnes (Sp) [10:39:16]: Statsråden kan berre få stå, for
spørsmålet går framleis til samferdselsministeren.
Denne regjeringa kjem til å verta
hugsa for reformer som skal vera med og effektivisera og gje innsparingar. Men
det er òg klart at reformarbeid kostar. FriFagbevegelse kunne i
haust opplysa om at kostnadene til bruk av konsulentar i forbindelse
med jernbanereforma var på minst 107 mill. kr, og då var ikkje NSB
sine kostnader tekne med. Dette vil statsråden ikkje bekrefta eller
avkrefta. I tillegg har vi òg høyrt om ueinigheit rundt pensjonsordningane
her no, og rundt dei tilsette i fleire av selskapa. Ut frå det som
har vore sagt tidlegare, kan det verka som om dette er ei reform
som skal pressast igjennom kosta kva det kosta vil, og uansett kva
resultat ein får. Det vi er opptekne av i Senterpartiet, er å få
ei oversikt over eingongskostnader og dei jamne kostnadene som omorganisering
og privatisering av norsk jernbane har ført med seg, og vil føra med
seg framover.
Statsråd Ketil Solvik-Olsen [10:40:24]: Alle de tallene ligger
i St.prp. nr. 1, som er statsbudsjettet. Der har vi gitt en redegjørelse
for de kostnadene som har vært, og som altså er på noen hundre millioner
kroner. Men som jeg nevnte, bare det første året regner vi med at
vi vil kunne ta ut gevinster som gjør at de pengene er innspart,
og deretter er dette netto for staten når det gjelder å få mer igjen for
pengene, og kjøpe mer jernbanetjenester. I mange år har en nettopp
påpekt at en kunne få mye mer nytte av det jernbanesystemet vi har
hvis en drev det mer effektivt, og hvis en samlet ansvar som har
vært fordelt. Forrige regjering ville ikke gjøre noe med det, men
et faglig råd som kom fra alle aktørene i jernbanesektoren, var
at vi må omorganisere her, ikke fordi staten skal ta mindre ansvar, men
vi skal samle ansvaret på et bedre sted, så en trenger færre folk
for å gjøre en del av jobbene. Da kan vi ha mer penger til å betale
lokførere, betale togpersonale, for å få flere avganger. Det er
jo det som er suksesskriteriet her, at vi bruker mer penger, men
får enda mer tjenester. Det er derfor vi har redusert vedlikeholdsetterslepet,
som økte under forrige regjering. En brukte pengene feil.
Presidenten: Sverre
Myrli – til oppfølgingsspørsmål.
Sverre Myrli (A) [10:41:36]: Det popper nå opp med nye enheter
og selskaper innenfor jernbanen. En av de nye enhetene er foretaket
med det enkle og greie navnet Jernbaneinfrastrukturforetaket Bane
NOR SF. I statsbudsjettet skriver statsråden at bare i 2017 trengs
det 35 nye administrative stillinger i Bane NOR. Samtidig varsler
nå foretaket kutt i driften på en halv milliard kroner og muligens
nedbemanning blant fotfolket. Dette er en rød tråd i regjeringens
jernbanepolitikk: mer administrasjon, mindre ut til fotfolket. Det
er ikke riktig det statsråden sier, at alle kostnadene forbundet
med den såkalte jernbanereformen står i statsbudsjettet. Samme dag
som statsbudsjettet ble lagt fram, tror jeg det var, sendte departementet
ut en pressemelding hvor det står at det koster 400 mill. kr. Det er
bare deler av kostnadene. Spørsmålet er, som fra tidligere talere:
Hva koster det å gjennomføre den såkalte jernbanereformen rent administrativt?
Da vil jeg ha kostnadene for Samferdselsdepartementet, Jernbanedirektoratet
og Bane NOR.
Statsråd Ketil Solvik-Olsen [10:42:55]: For å begynne med
det enkleste først, for å vise litt hvor sleivete dette blir: Selskapet
heter Bane NOR, det heter ikke Infrastrukturselskapet Bane NOR.
Hvis vi skal diskutere dette, kan vi i hvert fall ha en litt konstruktiv
tilnærming til det.
Det er riktig at noen stillinger
blir det flere av i Bane NOR, rett og slett fordi en når en samler
oppgaver som har vært spredt mange steder, ikke kan samle dem i
et selskap som ikke skal ha noen som skal gjennomføre det. Men det er
jo nettopp derfor en kan ha færre mellomledere i NSB, som gjør at
NSB snakker om å spare en milliard kroner. Jeg synes faktisk det
er fornuftig å bruke litt mer penger i Bane NOR for å kunne bruke
mye mindre penger i NSB og allikevel få den samme oppgaven løst.
NSB skal ikke kutte sitt tilbud som følge av at de kutter kostnader,
de skal levere det samme som i dag mer effektivt, men med færre mellomledere.
Da må vi se på totaliteten i jernbanesektoren. Under rød-grønn regjering
forfalt jernbanen, etterslepet doblet seg på åtte år. Det sier seg
selv at noe burde bli gjort med det. De rød-grønne evnet det ikke.
Dagens regjering kutter forfall og må organisere det bedre.
Sverre Myrli (A) [10:43:59]: Totale kostnader?
Statsråd Ketil Solvik-Olsen [10:44:00]: De har du i regjeringens
statsbudsjett.
Presidenten: Abid
Q. Raja – til oppfølgingsspørsmål.
Abid Q. Raja (V) [10:44:10]: Gjennomsnittlig frakter jernbanen
cirka 200 000 passasjerer og 85 000 tonn daglig. Det er klart jernbanen
er veldig viktig med hensyn til både transportbehov, sikkerhet og
miljø. Derfor er en god organisering viktig, det at vi får mest
mulig igjen for de offentlige pengene som vi bruker nettopp på jernbanen. Målet
med jernbanereformen, som vi var med på å framforhandle sammen –
særlig etter at ekspertgrupperapporten viste at her var det stort
potensial for bedring – var nettopp å gjøre jernbanen mer kundeorientert
og mer effektiv, at vi klarer å stake ut de lange linjene. Det skal
bli bedre organisering mellom aktørene, og vi skal tilrettelegge
for konkurranse. Målet har aldri vært konkurranse for konkurransens
skyld. Målet er at man skal klare å lage et kundetilbud som er bra,
og at vi får mest mulig igjen for pengene.
Mitt spørsmål til statsråden er:
Når mener statsråden at vi vil se de største positive effektene
av jernbanereformen, og hvilken av dem mener statsråden at det vil
være?
Statsråd Ketil Solvik-Olsen [10:45:11]: Jernbanereformen
består av mange deler. Den består av bedre organisering. Det er
det som trådte i kraft fra 1. januar 2017. Det er åpenbart at Arbeiderpartiet
og Senterpartiet er imot hver krone brukt på bedre organisering,
de ville bare videreført dagens system inn i evigheten. Det er ingen
god løsning. Det ville koste skjorta.
Men den viktigste delen av det vi,
de fire borgerlige partiene, har gjort sammen på jernbane, er faktisk
å snu trenden når det gjelder infrastrukturen. Mange kritiserer oss
og sier at vi heller burde brukt mer penger på å bygge jernbane
og vedlikeholde det vi har. Det er jeg helt enig i, og det er nettopp
det våre fire partier har gjort. Under den forrige regjeringen doblet
det samlede vedlikeholdsetterslepet seg. Da de tiltrådte i 2005,
var samlet forfall på 9,5 mrd. kr, og da de gikk ut, etterlot de
seg et forfall på nesten 19 mrd. kr. Den trenden har vi snudd. Nå
er samlet forfall ned mot 16-tallet. Det er nettopp fordi vi har
prioritert, nettopp fordi vi har klart å prioritere bevilgninger, men
vi har også gjort den tøffe jobben med å organisere det bedre. Når
aktørene sier at her vil vi kunne drive mer effektivt når organisasjonen
har fått satt seg, synes jeg det er verdt å lytte til.
Presidenten: Heikki
Eidsvoll Holmås – til oppfølgingsspørsmål.
Heikki Eidsvoll Holmås (SV) [10:46:27]: Jeg gir samferdselsminister
Ketil Solvik-Olsen én sjanse til, selv om ingenting tilsier at han
fortjener det.
For NSB-ansatte er det store spørsmålet
om de får beholde retten til AFP. De som er over 55 år og ansatt
i NSB, og som må gå over til vinneren av anbud, vil ikke få opptjene
rett til AFP om det ikke garanteres for fra tidligere arbeidsgiver,
hvilket betyr NSB og staten.
Kan Solvik-Olsen garantere at han
vil sikre alle NSB-ansatte over 55 år rett til AFP dersom de må
bytte arbeidsgiver, dersom man anbudsutsetter NSB? Til nå har han nemlig
unnveket å svare på det spørsmålet hver gang jeg har stilt det.
Statsråd Ketil Solvik-Olsen [10:47:11]: Det er ikke riktig,
det som er påstanden her. Jeg har sagt mange ganger i Stortinget,
og ikke minst mange ganger i den offentlige debatten, at vi gjennomfører
ikke denne reformen for å ta pensjonen til folk. Vi skal finne en
løsning på dette. Det har jeg sagt. Det er min intensjon. I det
ligger svaret at vi skal ivareta dette. Jeg kan ikke forstå at det
er så vanskelig å forstå det. Men det som er viktig for meg, er
at vi skal sørge for at norsk jernbane er enda mer attraktiv å jobbe
i framover. Da kan en ikke underbetale folk. Da kan en ikke ta pensjonen.
Da skal en ivareta dem rett og slett fordi en trenger kompetente
folk videre i jernbanen. Det er det vi skal ha. Så står representanten
Eidsvoll Holmås her og rister på hodet. Det er mulig fordi han er
imot hele reformen, men vi ser at det er mange gevinster med den, og
vi kan glede oss over at med borgerlig flertall bruker vi 7 mrd. kr
mer på å bygge jernbane i 2017 enn det Eidsvoll Holmås klarte i
2013. En må gjerne være misfornøyd med at en selv ikke sitter i
regjering, men ønsker en en sterkere jernbane, må en stemme på et
av de borgerlige partiene i 2017.
Presidenten: Vi
går til neste hovedspørsmål.
Pål Farstad (V) [10:48:21]: Spørsmålet mitt går til næringsministeren.
Vi har behov for å skape nye bedrifter
og nye arbeidsplasser. Dette gjelder generelt for landet, og ikke
minst gjelder det for mitt hjemområde på Møre. Her er det store muligheter
bl.a. knyttet til det marine og maritime, i tillegg til andre bransjer.
Det er derfor gledelig at regjeringen i går la fram en ny havstrategi.
Jeg ser fram til konkretiseringen av denne strategien og forventer
at den vil legge grunnlag for mye god næringsutvikling.
En viktig faktor for å komme i gang
med nye bedrifter er tilgang på kapital. Her må det gjøres mer,
virkelig. Venstre har foreslått å opprette en KapitalFUNN-ordning.
Dette har vi fått regjeringen med på, og vi er glad for det. Det som
gjenstår nå, er å utforme detaljene i hvordan KapitalFUNN-ordningen
skal virke i praksis. Vi legger til grunn at denne ordningen er
på plass i forbindelse med revidert budsjett nå i vår.
Kan næringsministeren bekrefte overfor
Stortinget at ordningen som Venstre har etterspurt og fått gjennomslag for,
nå blir innført? Og hvordan tenker statsråden at ordningen skal
være innrettet?
Statsråd Monica Mæland [10:49:57]: Jeg er veldig glad for
at regjeringen sammen med Venstre og Kristelig Folkeparti i Stortinget
har forsterket gründerpolitikken i Norge. Det var på høy tid. Vi
la fram en gründerplan i oktober 2015, som la grunnlaget for en
felles gründerpolitikk. Det handler om kapital i tidlig fase. Det
handler om kunnskap. Det handler om å ha en kultur for gründerskap. Vi
har sett hvor ekstremt sårbare vi er når vår største næring, oljenæringen,
får plutselig og dramatisk prisfall, med de konsekvenser det får
for kostnadskutt og nedbemanninger. Det må vi møte med å skaffe
oss flere bein å stå på. Da trenger vi gode gründere. Venstre har
i aller høyeste grad bidratt til at gründerpolitikken er fulgt opp
i de ulike statsbudsjett, slik at vi nå har på plass et godt grunnlag
for å være gründer i Norge.
Jeg er også glad for å se at politikk
faktisk virker. I fjor så vi et rekordstort antall mennesker starte
sin egen bedrift. Det tyder på at veldig mange kloke hoder som har
opplevd f.eks. å miste jobben, benytter mulighetene som vi nå har gjennom
Innovasjon Norge – spesielt ordningene der, men også Forskningsrådet
– til å etablere og skape egen bedrift.
Så er det riktig at Venstre har
foreslått og fått gjennomslag for å etablere en KapitalFUNN-ordning.
Jeg mener det er en veldig god idé. Vi trenger incitamenter til
at flere investerer i gründerbedrifter. Det er en ordning som er
til behandling i Finansdepartementet – dette er jo en ordning som
handler om skatteincentiver – så jeg kan ikke svare på hvor den
ligger, og hvordan den utformes. Det er det finansministeren som
kommer tilbake til Stortinget med.
Pål Farstad (V) [10:51:49]: Jeg takker for svaret. Mange starter
bedrifter, men vi trenger flere som gjør det. Som litt hjelp for
statsråden i det videre arbeid sammen med Finansdepartementet vil
jeg nevne at et av landene vi i Venstre henter inspirasjon fra om
dette temaet, er Storbritannia. Der får investorer 50 pst. skattereduksjon
når de investerer i nye bedrifter. Det er et kraftig incitament
til å styre investeringer inn i nye bedrifter. Det synes Venstre er
meget fornuftig. Venstre mener derfor det er hensiktsmessig å legge
opp til en ordning som gir så sterke incitament som det som er nevnt
her. Venstre ønsker en ordning som ligger i nærheten av det Storbritannia
har i sin ordning, altså nærmere 50 pst. Kan næringsministeren forsikre
Venstre om at incitamentene i denne ordningen blir tilstrekkelig,
slik at ordningen får den ønskede effekt?
Statsråd Monica Mæland [10:52:55]: Det er vårt mål å oppfylle
Stortingets vedtak, som jeg har sagt tidligere i dag, det skulle
bare mangle. Men innretning og utforming av ordningen må finansministeren
svare på, og så skal jeg hjertens gjerne overbringe Venstres ønsker
for utforming av ordningen. Det jeg er enig i, er at vi også må
se på skatteincentiver, vi må se på opsjoner, vi må se på andre deler
av gründerpolitikken for å få flere til å investere i gründerbedrifter.
Vi trenger flere bedrifter, vi trenger bedrifter som kan vokse i
Norge. Da må vi ta i bruk de verktøy vi har, og da er skattepolitikken
veldig viktig.
Presidenten: Det
blir oppfølgingsspørsmål – først Terje Breivik.
Terje Breivik (V) [10:53:46]: Å bruka skatteincitament som
kapitalfond er eit målretta tiltak for å svara på ein av dei store
flaskehalsane nystarta bedrifter møter – tilgang på risikokapital.
At ministeren ikkje kan svara om tiltak som medfører skatteendringar,
har eg ei viss forståing for, men Venstre har sjølvsagt fleire tiltak
me har ambisjonar om å få regjeringspartia med på for å få private
investorar på banen i denne såkalla dødens dal. Eitt slikt tiltak
er ei førehandsgodkjenning av investorar og/eller nystarta bedrifter.
Viss ein førehandsgodkjend investor, som både har tilgang på kapital
og forretningsmessig kompetanse godkjend av Innovasjon Noreg, investerer
i ei nystarta verksemd, kvitterer Innovasjon Noreg ut den same summen
til gründerverksemdene utan krav til søknad eller anna byråkrati.
Eg reknar med at ministeren på bakgrunn av at ho no sjølv sa at
ho var interessert i andre ordningar, bidreg til at stortingsgruppene
til regjeringspartia vert med på å få utgreidd og effektuert eit
slikt verkemiddel når Venstre legg dette på bordet.
Statsråd Monica Mæland [10:55:01]: Vi har gjennom disse tre
og et halvt årene fått på plass en rekke viktige ordninger. Vi har
styrket etablerertilskudd, vi har styrket etablererlån gjennom Innovasjon
Norge, og vi har rullet ut såkornfond. Noe av det siste vi rullet
ut, var et presåkornfond. Det er veldig kjekt å få tilbakemelding
om at tegningen fra de private – for det har vært noe av utfordringen
– er tre ganger så stor som det offentlige bidraget. Det betyr at
når det offentlige bidrar med én sum penger, kommer de private på
banen.
Vi leter hele tiden etter gode,
målrettede virkemidler for å få opp investeringene i tidlig fase,
spesielt i vekstfasen, i «dødens dal», som representanten ganske
riktig kaller det, og vi har invitert – og jeg bruker mye tid på
å møte – gründere og investorer for å få innspill. Dette forslaget til
Venstre skal vi selvfølgelig også diskutere på en grundig og god
måte. Som sagt handler det om å innrette virkemidlene. Jeg tror
ikke vi nødvendigvis mangler virkemidler, men vi må innrette disse
slik at de faktisk treffer.
Presidenten: Else-May
Botten – til oppfølgingsspørsmål.
Else-May Botten (A) [10:56:14]: Jeg merket meg at statsråden
ikke svarte når det gjaldt skatteincentiv, men jeg tenker det kan
være like viktig å snakke om tilgang på kompetanse, for det er helt
avgjørende for at nye selskap skal lykkes. I 2014 sa en rapport
som regjeringen selv hadde bestilt, at én av fire IT-jobber kom
til å stå ledig i 2030. Abelia har sagt at regjeringen styrer mot
kritisk kompetansemangel. For litt siden kunne vi lese følgende overskrift
på Digi.no.:
«Sliter med å finne nok utviklere.
Det kan tvinge «årets startup» ut av Norge».
Saken gjelder Xeneta, som i snart
et år har søkt etter utviklere. Denne regjeringen har ikke foreslått
en eneste IKT-studieplass, alt har blitt tvunget igjennom i forliket
på Stortinget. Har ikke statsråden fått gjennomslag i sin egen regjering,
eller forstår hun ikke hvor viktig teknologikompetanse er for å
utvikle framtidens jobber?
Statsråd Monica Mæland [10:57:14]: Når man velger å stille
spørsmål om skatt til andre enn finansministeren, får man selvfølgelig
ikke svar. Når man velger å stille utdanningsspørsmål til næringsministeren,
bør man heller rette det til kunnskapsministeren.
Vi har hatt en kraftsatsing på forskning
og høyere utdanning. Det har aldri vært brukt mer penger og en større andel
av BNP. Det er også tilbakemeldingen vi får fra forskning og høyere
utdanning. Vi har styrket grunnskolen, vi har styrket realfagene,
vi har styrket lærlingordningen. Vi har styrket hele utdanningsløpet
i Norge gjennom de årene vi har sittet i regjering, og det er selvfølgelig
alfa og omega.
Det rulles også ut et eget såkornfond
for IKT-næringen, nettopp for å få flere gründere knyttet til denne
næringen. Vi er verdensledende på deler av tech-løsningene, f.eks. knyttet
til Finntech. Vi har veldig mange veldig dyktige miljøer. Det skal
vi selvfølgelig bygge videre på.
Presidenten: Line
Henriette Hjemdal – til oppfølgingsspørsmål.
Line Henriette Hjemdal (KrF) [10:58:21]: Verden er i endring.
Det er ikke tvil om at vi trenger de gode ideene – og menneskene
som tør å satse på dem. Vi trenger gründere som er kreative og løsningsorienterte,
og som ikke gir seg før en idé blir virkelighet. Norge har mange
av dem, men vi trenger flere. Derfor er spørsmålet fra representanten
Farstad om KapitalFUNN viktig. Men Norge er også et langstrakt land,
med mange ulike ressurser. Det er viktig at vi skaper arbeidsplasser
og legger til rette for gründerskap som også tar i bruk lokal kunnskap
og utnytter de lokale og regionale fortrinnene, for jeg tror at
i møte mellom lokalkunnskap om lokale fortrinn og gründernes kreative
hode, kan de gode ideene virkelig komme fram.
I dag har regionreformen blitt presentert
her ute. Nå vet vi hvordan regionene skal se ut i framtiden. Mitt
spørsmål til statsråden er: Hva vil statsråden gjøre for å legge
til rette for at gründerne kan ta vare på og bruke de regionale
fortrinnene som vi har?
Statsråd Monica Mæland [10:59:33]: Det tror jeg gründerne
gjør. Man ser fantastisk mange eksempler på – f.eks. innenfor reiselivsnæringen
– gründere i hele landet. Gründere er like vanlig i byene som i
distriktene. Det er ikke slik at man må bo i en by for å være en
vellykket gründer. Tvert imot er det regjeringen har gjort for å
bredde ordningene som vi har i Innovasjon Norge, som vi har i Forskningsrådet,
veldig viktig. Man skal ikke måtte ha en merkelapp knyttet til et
universitet eller en by for å få tilgang til viktige ordninger i
Forskningsrådet og i Innovasjon Norge. Man kan få tilskudd enten
man bor i Alta, i Arendal eller i Oslo. Det skal ikke være ekskluderende om
man bor i distriktene, eller om man bor i byene.
Jeg tror det viktigste vi kan gjøre,
er å ha gode virkemidler. Det har vi, vi har økt satsingene med
3 mrd. kr i denne regjeringens periode. Jeg møter nå rekordmange som
benytter seg av den tiden vi er i, og av de mulighetene man kan
få, til å skape sin egen bedrift innenfor det området man selv er
god på, og som veldig ofte er knyttet til det geografiske stedet.
Presidenten: Marit
Arnstad – til oppfølgingsspørsmål.
Marit Arnstad (Sp) [11:00:52]: Vi venter i spenning på hva
som kommer til å skje når det gjelder KapitalFUNN i revidert nasjonalbudsjett
– både om det blir noe, og hvor stor en eventuell ordning blir.
Bedriftsetablerere og gründere i
distriktene er spesielt sårbare når det gjelder muligheten til å
opprette og utvikle egen bedrift. De har vært sårbare på særlig
to punkter i den siste perioden. Det ene er at denne regjeringen
regelrett har rasert en del ordninger som har fungert veldig godt
overfor bedriftsetablerere og gründere i distriktene, nemlig de
regionale utviklingsmidlene som ble tildelt fra fylkene til bedrifter
og gründere i hele landet. Det andre er at regjeringen i år etter
år også har redusert ordningen med bredbånd, og at vi i realiteten
i dag når det gjelder høyhastighetsbredbånd, har et geografisk digitalt
klasseskille, som er et stort problem også for næringsaktører. Det
er mange generelle virkemidler. Jeg skjønner at det er Alta og Arendal
som defineres som distrikter i statsrådens øyne, men spørsmålet
er: Hvorfor velger regjeringen å ødelegge incitament som er spesielt
rettet mot distriktene? Hvorfor velger de heller ikke å prøve å
oppheve det klasseskillet som er i ferd med å utvikle seg når det
gjelder bredbåndstilgang?
Statsråd Monica Mæland [11:02:05]: Jeg er veldig glad for
at de rød-grønne partiene nå også er for skatteincentiver. Det var
ikke noe som sto på dagsordenen i de åtte årene de styrte Norge.
Når det gjelder de løsningene vi
har valgt, handler det om nettopp å ta hele landet i bruk. Jeg har
vært opptatt av å ha virkemidler som treffer. Derfor har vi – i
motsetning til dem før oss – gjennomført en ganske grundig analyse
av hvilke ordninger som gir innovasjon, som gir verdiskaping. Det
er dessverre slik at de midlene representanten viser til, ikke hadde
den effekten man skulle ønske seg. Det er ikke slik at de har god
innovasjonseffekt. Da bør vi gjøre ting annerledes, og det gjør
vi når vi styrker ordninger i Innovasjon Norge og i Forskningsrådet.
SkatteFUNN er den mest vellykkede ordningen vi har. Den treffer
alle bedrifter – små og store – i absolutt hele landet.
Vi bør bruke mer penger på det som
virker, og mindre på det som ikke virker.
Presidenten: Vi
går til neste hovedspørsmål.
Torgeir Knag Fylkesnes (SV) [11:03:17]: Statsråden kan eigentleg
berre kome tilbake.
Omsider kom regjeringas strategi
for havrommet, som det har vore så mykje snakk om dei siste fire
åra. Etter å ha lese han: Det startar veldig bra. Her blir det vist
til havets betyding for utviklinga av det moderne Noreg, utviklinga av
Trondheim og Bergen ved hjelp av det rike fisket langs kysten og
betydinga dette hadde for utvikling av dei maritime næringane og
vidare for offshore og petroleumsverksemd.
Men der regjeringa tydelegvis har
forstått kor viktige fiskeria har vore, har dei tydelegvis ikkje
forstått kor viktige dei framleis er, for i havstrategien blir havet
framstilt som eit drøymande teater, kor det spesielt blir gitt plass
til dei største aktørane sine draumar om havet. Her blir havet betrakta
som ei endeløyse, der alle sine draumar kan bli oppfylte, der reelle
konfliktar blir skyvde under teppet, og der regjeringa heiar på
olje og gass, mineralnæring og havbruk. Fiskarane, kystsamfunna
og det levande livet i havet, som er utgangspunktet for at Noreg
er best på havet, blir gitt liten plass. Det er som om kystfolket
har blitt dei brysame, dei som står i vegen for framsteget. No skal
havet ryddast for andre, aller mest petroleum, mineral og havbruk.
For å illustrere det heile: Ordet
«petroleum» blir nemnt i strategien heile 90 gonger. Ordet «fiskeri»
blir nemnt 18 gonger. Ordet «mineral» blir – til samanlikning –
nemnt 29 gonger. Ordet «fiskar» blir ikkje nemnt ein einaste gong
i regjeringas havstrategi. Det er på ein eller annan måte eit historisk
sus over ein sånn prestasjon.
Så mitt spørsmål til ministeren
er: Kva er grunnen til at havstrategien handlar meir om det som
ligg under havet, enn om det livet som lever i det?
Statsråd Monica Mæland [11:05:14]: Jeg konstaterer at de
negative meldingene som har kommet etter at regjeringen la fram
sin havstrategi i går, har kommet fra Arbeiderpartiet og SV. La
meg si at jeg ble vel ikke veldig forundret.
Noen har også fått det for seg at
denne har vi brukt lang tid på. Det er gått knapt ni måneder siden
vi arrangerte en stor havkonferanse i Bergen, 30. mai i fjor, hvor
vi sa at vi skulle sette i gang arbeidet med en havstrategi – det
blir altså ni måneder. De månedene har vi brukt til å reise rundt og
få innspill fra dem som jobber i havnæringene. Det er altså 250 000
nordmenn som går på jobb hver dag i havnæringene, og det har vært
viktig for oss ikke å lage et skrivebordsprodukt, men lage et produkt
som næringene, bedriftene, forskerne, organisasjonene og institusjonene kjenner
seg igjen i. Vi har fått over 300 innspill. Dem har vi samlet i
strategien, med 95 oppfølgingspunkter.
Jeg kan forsikre representanten
om at da jeg i går innledet og presenterte havstrategien i Bergen,
sa jeg, som det første og viktigste, at i grunnen handler vår veldig
stolte historie når det gjelder det som befinner seg på, i og under havet,
om mennesker. Det handler om dyktige fiskere, dyktige sjøfolk, dyktige
forskere og dyktige ingeniører. Det er mennesker som har brakt oss
dit vi er, og det er mennesker som skal bringe oss videre.
Så har vi en rekke oppfølgingstiltak
på de ulike områdene, og det handler om å benytte de fantastiske
mulighetene som finnes på, i og under havet, til å skape nye arbeidsplasser.
Torgeir Knag Fylkesnes (SV) [11:06:56]: Eg vil gratulere
statsråden med å vere den første som nemner ordet «fisker» i forbindelse
med den framlagde havstrategien offisielt her på Stortinget. La
meg tillate meg å invitere opp Solvik-Olsen for å illustrere eit
anna poeng som går på det same, for havstrategi betyr lite utan
hamner. Trass i store ord om havrom kuttar regjeringa i satsinga
på fiskerihamner; berre 86 pst. av tiltaka i dagens NTP blir gjennomført.
På den statlege investeringssida blir berre Båtsfjord og Mehamn
finansiert i år. Gjerdsvika, Breivikbotn, Fosnavåg, Årviksand, Vannavalen
og Kamøyvær er i det blå.
Når det gjeld hamnetilskota til
kommunane, er situasjonen endå meir prekær. Her er det søknader
for til saman 400 mill. kr, mens potten er på berre 60. Gamvik,
Vardø, Karlsøy – 45 søknader står i kø. Så korleis kan ein seie
at ein satsar på havet, sjømat og kysten, og så kutter ein i hamnene?
Statsråd Ketil Solvik-Olsen [11:07:58]: La oss være klar
over hva vi sammenligner med. Hvis en sammenligner med hvor mange
kroner dagens regjering bruker på dette sammenlignet med forrige
regjering, bruker vi faktisk mer penger langs kysten enn forrige
regjering gjorde, det brukes mer penger. Så er det riktig at det
var planer om enda litt mer, noe som gjør at innfrielsesprosenten
blir mindre enn 100 pst. Men sammenligner man krone for krone –
hvor mye bruker vi, hvor mye brukte SV – bruker vi faktisk mer.
Og når en framstiller en økning
som et kutt, vil jeg minne om det som forrige statsminister, Stoltenberg,
sa om at hvis man egentlig har lyst til å ta heisen til syvende
etasje, men går av i femte etasje – og man gikk på i første etasje –
så har man uansett kommet høyere opp, mens SV framstiller det som
om man har tatt turen ned i kjelleren. Det er ikke riktig. Det er
like lite riktig som når representanten Arnstad gir inntrykk av
at det satses lite på bredbånd i distriktene. Nei, det satses mer
målrettet i distriktene der behovet er, sånn som i Sogn og Fjordane,
der satsingen er firedoblet. Men det er riktig at i bynære områder
er det mindre penger til å subsidiere utbygging av fiber, for der
tar markedet hånd om det selv. Det handler om å målrette innsatsen,
og det gjør dagens regjering.
Presidenten: Det
blir oppfølgingsspørsmål.
Heikki Eidsvoll Holmås (SV) [11:09:16]: Oppfølgingsspørsmålet
mitt går til Søviknes.
Stortingsflertallet har ved to anledninger
vedtatt at regjeringen skal satse på havvind. Dessverre virker det
som om regjeringen har gjort det til en del av sitt image å gi blaffen
i Stortingets vedtak. Den 1. desember 2015 vedtok Stortinget:
«Stortinget ber regjeringen i forbindelse
med energimeldingen legge frem en strategi som bidrar til realisering
av demonstrasjonsprosjekter for flytende havvind (…)».
Det gjorde ikke energimeldingen.
Derfor gjorde Stortinget et nytt forsøk på vedtak, den 13. juni
2016:
«Stortinget ber regjeringen senest
i 2017 sørge for en støtteordning til realisering av demonstrasjonsprosjekt
for flytende havvind og andre former for havbasert fornybar teknologi.»
Det eneste som står i denne strategien
som er lagt fram, er at regjeringen vil ta «sikte på å klargjøre»
hvilke områder det kan være aktuelt å åpne for søknader om konsesjon på
havvind. Dette er ikke i nærheten av å følge opp Stortingets vedtak,
som regjeringens egne partier på Stortinget var med på, og derfor
spør jeg: Har statsråden tenkt å gjøre en like dårlig jobb som sin
forgjenger med å få bygget for havvind i Norge?
Presidenten: «Gi
blaffen i» er ikke et parlamentarisk uttrykk.
Statsråd Terje Søviknes [11:10:22]: Regjeringen og min forgjenger
har jobbet med det fornybare gjennom hele denne regjeringsperioden,
og det kommer jeg også som statsråd til å gjøre.
Havvind er mulig i Norge. Vi har
store vindressurser også til havs, men kostnadsbildet knyttet til
havvind kontra vind fra land har foreløpig vist at det er bedre
å utnytte vindressursene vi har på fastlandet. Derfor er det spennende
å se den utbyggingen som nå skjer i Norge på vind, det begynner
å bli konkurransedyktig, først og fremst med satsing på fastlandet.
Så ser vi at utviklingen går fort,
kostnadene har falt med hensyn til både havvind og fastlandsvind,
og jeg tenker at her må markedet virke. Vi kommer selvfølgelig tilbake
til Stortinget når det gjelder de anmodningsvedtak som representanten
refererte til. Vi er fortsatt bare i midten av februar når det gjelder
2017.
Presidenten: Else-May
Botten – til neste oppfølgingsspørsmål.
Else-May Botten (A) [11:11:31]: Mitt spørsmål går til næringsministeren.
Havstrategien er et langt og – spør
du meg – uferdig dokument med mange fine ord, men de av oss som
har forventet en plan om høsting lenger ned i næringskjeden, kan lese
at høstingspotensialet skal vurderes, at det eventuelt skal tilrettelegges
for osv., og vi kan også lese at man skal følge nøye med på utviklingen
i verftsindustrien, gjennomføre en utredning for et oppdatert kunnskapsgrunnlag osv.
Men dette handler også om folk,
som næringsministeren selv sa. Mange har faktisk jobber knyttet
til havrommet, så det er ikke bare teknikalitetene det er viktig
å få på plass. Men da er det veldig rart å lese denne strategien,
for lønns- og arbeidsvilkår er ikke nevnt i det hele tatt, og hvordan
man skal bygge opp under for å sikre lønns- og arbeidsvilkårene
for ansatte på norsk sokkel bl.a. Hvorfor har ikke statsråden lagt
inn føringer og et engasjement rundt dette?
Statsråd Monica Mæland [11:12:38]: Som sagt registrerer jeg
at Arbeiderpartiet og SV er kritiske til meldingen – det er ikke
veldig overraskende. Det som er veldig mye viktigere for regjeringen,
er at Havforskningsinstituttet, NHO, Universitetet i Bergen, Rederiforbundet,
Norsk Industri, Kongsberg Gruppen og Ulstein-gruppen er veldig fornøyd
med meldingen. Det er de som jobber i disse næringene, de som kjenner
næringene, og det er de som kjenner utfordringspotensialet i næringene.
Når representanten viser til lønns-
og arbeidsspørsmål, må jeg minne om at vi la fram en maritim strategi
i mai 2015, hvor disse spørsmålene er behørig gjennomgått, og det
skal vedkommende også behørig tilbake til i dagens ordinære spørretime.
Dette er en strategi som for første
gang samler norsk havpolitikk. Over 250 000 mennesker jobber innenfor havnæringene,
vi har et fantastisk potensial for å skaffe verden mat, medisiner,
mineraler, nye transportløsninger. Det potensialet har vi tenkt
å hente ut. Da må man først og fremst bygge på kunnskap, og man
må først og fremst skaffe seg mer kunnskap om det som foreligger
av muligheter.
Presidenten: Pål
Farstad – til oppfølgingsspørsmål.
Pål Farstad (V) [11:13:57]: Jeg er glad for at en havstrategi
er på plass – la det være sagt. Men en av de viktigste forutsetningene
og egentlig også utfordringene for å kunne kalle oss en havnasjon
er at vi skjøtter vårt hav med tanke på fornybare ressurser, fisk
og andre marine ressurser, altså det som er i havet, og at vi sørger
for reint hav. Det gjør vi ikke ved å ta sjansen på f.eks. sjødeponi
av gruveavfall. Hva tenker statsråden om det? Hvordan tenker statsråden
at vi framstår overfor våre markeder for f.eks. sjømat i et slikt
perspektiv? Jeg tar da utgangspunkt i sjødeponi av mineraler?
Statsråd Monica Mæland [11:14:51]: Uten å gå inn på enkeltsakene
her, for det tilligger ikke mitt departement å ha ansvaret for,
mener jeg at de avgjørelsene er basert på kunnskap, og det er kunnskap
som har brakt oss dit vi er i dag, og det er kunnskap som skal bringe
oss videre.
Vi har også fattet noen avgjørelser
basert på veldig grundige vurderinger av dem som har den faglige
ballasten for å kunne treffe avgjørelser. Det har dannet grunnlag
for regjeringens avgjørelser, og de mener jeg har vært helt riktig
basert på den kunnskapen vi har.
Presidenten: Rasmus
Hansson – til oppfølgingsspørsmål.
Rasmus Hansson (MDG) [11:15:34]: Det er bra at vi har fått
en havstrategi, og det er bekymringsfullt at den fortsatt er til
de grader oljerelatert. Man kan diskutere hvorvidt oljeproduksjon
har noe som helst med havet å gjøre, men i hovedsak er utfordringen:
Hva er det vi skal leve av ved siden av og etter olja? Selv om man,
som regjeringen, er av den oppfatning at oljevirksomheten vil vare
lenge, hvilket jeg både håper og tror regjeringen tar feil i, så
vil løsningen også for en oljevirksomhet som skal leve av en langt
lavere oljepris enn det som er «break even» – Statoil opererer med
80 dollar som mål, i dag er prisen 55 – bli automatisering og kutt
i arbeidsplasser.
Kan statsråden konkretisere hva
som er målet for å produsere arbeidsplasser innen marine næringer
utenom olje?
Statsråd Monica Mæland [11:16:35]: Det er egentlig veldig
enkelt. Det er at de mulighetene vi har i et land som har seks ganger
mer hav enn det har land, med en flere hundre år gammel historie,
gir oss noen fantastiske muligheter til å skaffe nye arbeidsplasser,
nye næringer. Det vi vet, og det OECD har anslått, er at 40 millioner
mennesker globalt kommer til å være knyttet til havnæringene i 2030.
Her må Norge ta ledelse. Vi har alle fortrinn, vi har mye teknologi
spesielt innenfor petroleumssektoren, vi har mye teknologi vi har
utviklet innenfor sjømat, fiske og oppdrett, og vi har mye teknologi
innenfor det maritime. Den endringen maritim sektor har gått igjennom,
fra seil til damp til nå høyteknologiske skip, har vært helt fantastisk.
Så ja – automatisering, robotisering gir oss noen utfordringer,
men det gir oss også fantastiske muligheter til å skape arbeidsplasser,
og det er regjeringens mål med denne meldingen.
Presidenten: Vi
går videre til neste hovedspørsmål.
Sverre Myrli (A) [11:17:49]: Spørsmålet mitt er til samferdselsministeren.
I 2014 gikk NSB med 1,5 mrd. kr i overskudd og i 2015 med 1,3 mrd. kr
i overskudd. Store beløp er ført tilbake til fellesskapet i form
av utbytte de siste åra. Nå budsjetterer ikke regjeringen med utbytte
fra NSB lenger, for NSB er ikke i stand til å levere det, som en
følge av regjeringens vingeklipping av selskapet.
NSB mister nå togene sine til et
nytt selskap, NSB mister verkstedene sine til et nytt selskap, NSB
mister eiendommene sine, og NSB mister billettsystemet sitt. Dette
er en villet politikk fra regjeringens side. Istedenfor å videreutvikle
NSB ønsker regjeringen nå at kinesiske og andre utenlandske selskaper
skal kjøre tog i Norge. Hadde en privat eier gjort slik med sine
selskaper som staten og regjeringen gjør med sitt selskap NSB, hadde
det blitt kalt slakt. Samferdselsministeren slakter nå NSB.
Spørsmålet mitt er til samferdselsministeren
– og nå vil jeg ikke høre de vanlige frasene om jernbanereformen
– som eier av selskapet NSB: Hva vil samferdselsministeren med NSB,
og hva slags selskap er NSB om fem år?
Statsråd Ketil Solvik-Olsen [11:19:41]: Min målsetting er
at NSB er det beste togselskapet i verden om fem år. De skal være
best til å levere togtjenester: tog som går i rute, et attraktivt
rutetilbud og attraktive tjenester om bord, sånn at flere og flere
ønsker å reise med tog. Det er min visjon. Det vi nå gjør med NSB,
sørger for at vi kan fokusere på hovedoppgavene til NSB, nemlig
å kjøre tog og levere gode tjenester til sine reisende.
Den historien som representanten
Myrli her forteller, har jo ingen relevans for det han skremmer
med. Det er riktig at det har vært situasjoner der private aktører
kjøper opp et selskap, splitter det opp og så selger det igjen.
Men til alt vi gjør her: Det er den samme eieren av hele pakken. Forskjellen
er bare at istedenfor at NSB også skal være et eiendomsselskap –
ikke et togselskap, men et eiendomsselskap – så sier vi at det skal
vi samle i Bane NOR, som skal ha nettopp eiendomsvirksomheten. Da
forsvinner ikke overskuddet ut, det opprettholdes fortsatt. Det
er bare det at forskjellen er at nå eies det fortsatt av Samferdselsdepartementet,
så det å gi inntrykk av at en her privatiserer og mister noe, er
bare tull. Det samme gjelder billettsystemet. Som jeg nevnte tidligere,
er det ikke sånn at vi skiller ut billettsystemet og oppretter noe
fra bunnen som aldri har eksistert, bare for å kvitte oss med det.
Vi tar det jo inn som en del av det som Samferdselsdepartementet
eier, for det skal ikke bare tjene NSB, det skal tjene hele kollektivsektoren.
Det er med på å styrke Norge som et kollektivsamfunn når det gjelder
å få flere til å reise med buss og tog, nettopp for at en skal slippe
å ha mange ulike apper og mange ulike billettsystem.
De overskuddene som representanten
Myrli snakker om, forsvinner ikke. Det er bare det at det overskuddet som
ROM Eiendom har generert innenfor NSB, nå går over til Bane NOR,
som staten fortsatt eier, og som jeg fortsatt er generalforsamling
for. Så det er ingen forskjell her. Det er bare det at vi får bedre
styring fordi vi får samlet all eiendom på ett sted, istedenfor
at Jernbaneverket eide noe, NSB eide noe, og en hadde forskjellige
folk som reiste rundt og kontrollerte det samme området. Nå er det én
person som kontrollerer det samme området.
Sverre Myrli (A) [11:21:47]: Tanken med spørretimen er jo
at stortingsrepresentantene skal stille spørsmål til regjeringsmedlemmene,
og regjeringsmedlemmene skal svare fortrinnsvis på det stortingsrepresentantene
stiller spørsmål om. Samferdselsministeren har i grunnen ikke svart
på noe av det han har fått spørsmål om i dag, verken fra Navarsete,
fra Odnes, fra Holmås eller fra meg. Spørsmålet mitt er igjen: Hva
vil han med NSB? Hva slags selskap ser han for seg at NSB er om
fem år?
Nå sa samferdselsministeren nylig
at han ønsker at NSB skal kjøre tog. Hvorfor i all verden skriver
samferdselsministeren da i stortingsmeldingen som danner grunnlaget
for den politiske behandlingen av jernbanereformen, at han ønsker
flere aktører innenfor jernbanesektoren? Han ønsker at flere enn
NSB skal kjøre tog. Han ønsker å vingeklippe NSB. Han ønsker flere
selskaper. Men nå sier han altså at han ønsker at NSB skal kjøre
tog. Hvorfor setter han i gang jernbanereformen hvis han hadde ønsket
at NSB skulle kjøre alle togene i Norge? Det er jo ikke riktig.
Jeg stiller spørsmålet igjen: Hva
slags selskap ser samferdselsministeren for seg at NSB er om fem
år?
Statsråd Ketil Solvik-Olsen [11:22:56]: Min visjon er like
sterk nå som den var for 2 minutter siden: Jeg vil at NSB skal være
det beste selskapet i verden til å drive tog, nettopp fordi det
vil tåle å møte konkurranse.
Det er litt rart at da Arbeiderpartiet
startet sin valgkamp i januar i Bergen, var det om bord på Bybanen.
Hvem er det som driver Bybanen? Er det Bergen kommune? Er det NSB?
Er det et statlig eid selskap? Nei, det er faktisk et franskeid
selskap som heter Keolis. Det er jo litt rart at Arbeiderpartiet
synes at Bybanen driver så fantastisk bra når det er et franskeid
selskap som gjør det. Men troen på at NSB ikke skal kunne konkurrere
mot dem i Norge, synes jeg vitner mer om at Arbeiderpartiet tror
at utenlandske selskaper er bedre til å drive togtjenester i Norge
enn norske selskaper. Jeg tror det motsatte. Jeg tror at når NSB klarer
å vinne oppdrag i Sverige gjennom Tågkompaniet, skal de også klare
å vinne oppdrag i Norge. Men jeg tror faktisk vi stimulerer dem
gjennom konkurranse.
Vi ser at Nettbuss nå leverer sitt
beste resultat noen gang. Nettbuss er eid av NSB-systemet og er
eksponert for konkurranse. Og de har 7 pst. markedsandel i Sverige.
Presidenten: Det
blir oppfølgingsspørsmål – først Kjell-Idar Juvik.
Kjell-Idar Juvik (A) [11:24:13]: I programutkastet til Fremskrittspartiet
står det at NSB skal selges. Det er ikke noen ny politikk fra Fremskrittspartiet,
som også har en ensidig tro på at privatisering er det eneste saliggjørende. Salg
av NSB og fri konkurranse på sporet vil bidra til et svekket tilbud
ikke minst ute i distriktene, og det vil kunne gi både et dyrere
og et dårligere tilbud til de mange.
Statsråden har tidligere sagt at
dagens regjering ikke har planer om å selge ut NSB. Men nå går vi
mot et stortingsvalg, og det skal lages et nytt storting og en ny
regjering. Derfor kunne det være interessant å høre om nestlederen
i Fremskrittspartiet er enig i programutkastet til Fremskrittspartiet.
Vil statsråden nå avklare en gang for alle om han vil fremme forslag
om å privatisere NSB i framtida, i tråd med det han faktisk har
gått til valg på?
Statsråd Ketil Solvik-Olsen [11:25:10]: Arbeiderpartiet prøver
dette mange ganger i stortingssalen, og jeg har sagt det hver gang
at programbehandling i ett enkelt parti skjer ikke i stortingssalen,
den skjer på landsmøtet.
Men la meg bare ta noen av påstandene
som representanten Juvik kommer med, for de er ikke riktige. Jeg
føler behov for å si at Arbeiderpartiet egentlig burde vært med på
et seminar der vi hadde gått igjennom jernbanereformen, så de kunne
sett hva det var, og ikke hva Arbeiderpartiet tror det er. For det
er ikke sånn at det er NSB som definerer hva slags togtilbud det
skal være i distriktene. Når representanten Juvik gir inntrykk av
at jernbanereformen vil bety at NSB kan ha færre avganger i distriktene,
er ikke det riktig, for det er staten som kjøper avgangene. Vi har
sagt vi skal ha flere avganger, ikke færre. Det er flere avganger
fra Oslo S nå, men det er også flere avganger i Trondheim, det er
flere avganger på Jærbanen, det er flere avganger stort sett over
hele landet, fordi dagens regjering bruker mer penger på å tilby
togtjenester til folk. Der representanten Juviks regjering sørget
for at jernbanen forfalt, sørger vi for at den både vedlikeholdes
og går oftere. Det er jeg stolt av.
Presidenten: Heikki
Eidsvoll Holmås – til oppfølgingsspørsmål.
Heikki Eidsvoll Holmås (SV) [11:26:22]: I stad sa Ketil Solvik-Olsen
– og det kom også opp nå – at man ikke driver med denne jernbanereformen
for å gi folk dårligere lønns- og arbeidsvilkår. Det er med all
respekt å undervurdere alle andre representanter som sitter her
i Stortinget, og det er en beskrivelse av virkeligheten som ikke
er presis. Alle vet jo at de private tariffavtalene som finnes innenfor
transportordningen, er dårligere – særlig på pensjonsområdet – enn
det offentlige tjenestepensjoner og NSB-ansattes pensjoner er. Setter
man noe ut for konkurranse, er det all grunn til å tro at man får
dårligere pensjonsvilkår. Derfor stiller jeg det samme spørsmålet
som jeg har stilt to ganger tidligere i spørretimen, men ikke fått
svar på: Kan statsråd Solvik-Olsen garanterer at han vil sikre alle
NSB-ansatte over 55 år som må bytte arbeidsgiver dersom man anbudsutsetter
NSB, en AFP-ordning?
Statsråd Ketil Solvik-Olsen [11:27:27]: For ente gang i denne
sal sier jeg at opptjente rettigheter er noe man har opptjent. Det
er svaret på spørsmålet. Jeg forstår at Heikki Eidsvoll Holmås ikke
vil akseptere det, men AFP-ordningen er en opptjent rettighet sånn
sett.
Det er en ganske rar greie, for
SV er med og styrer i en del byer rundt omkring, og SV har vært
med på å styre dette landet. Det var konkurranse på gods, transport
og jernbane da SV var i regjering. Nå er plutselig konkurranse fæle
greier, men de praktiserte det selv. Det er konkurranse på flymarkedet,
det er anbud på hvem som skal drive flytjenester i distriktene,
det er anbud på busstjenester – noen av de største bussanbudene
som bransjen nå går og venter på, er nettopp i Trondheim, der de
rød-grønne styrer for ørtende året på rad. Det er litt rart hvis
det er grusomt å ha konkurranse innenfor persontransport på jernbane, men
det er helt greit innenfor godstransport, det er helt greit når
det gjelder buss, ferge, hurtigbåt og fly. Jeg klarer ikke å forstå
hva som er forskjellen på dette. SV forsvarer det på alle områder,
men når det er én ting som endrer seg, er plutselig verden fæl.
Jeg skal love representanten at vi lander godt på beina denne gangen
også, og de reisende får et bedre tilbud med borgerlig regjering
enn de fikk med sosialistisk regjering.
Presidenten: Dermed
er den muntlige spørretimen omme.
Ordinær spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten.
De foreslåtte endringene i dagens
spørretime foreslås godkjent. – Det anses vedtatt.
Endringene var
som følger:
Spørsmål 2, fra representanten Abid
Q. Raja til finansministeren, vil bli besvart av fiskeriministeren
på vegne av finansministeren, som har erklært seg inhabil.
Spørsmål 13, fra representanten
Geir Pollestad til næringsministeren, vil bli tatt opp av representanten
Sofie Margrethe Selvikvåg.
Spørsmål 15, fra representanten
Kjersti Toppe til barne- og likestillingsministeren, vil bli besvart
av helse- og omsorgsministeren som rette vedkommende.
Spørsmål 24, fra representanten
Karianne O. Tung til arbeids- og sosialministeren, vil bli besvart
av kulturministeren på vegne av arbeids- og sosialministeren, som
er bortreist.
Spørsmål 26, fra representanten
Lise Wiik til justis- og beredskapsministeren, vil bli besvart av
helse- og omsorgsministeren som rette vedkommende. Spørsmålet foreslås,
etter anmodning fra helse- og omsorgsministeren, flyttet og besvart
etter spørsmål 20, som skal behandles av samme statsråd.
Terje Breivik (V) [11:29:13]: «Rett før årsskiftet fattet
Skatteetaten et prinsippvedtak om at en framforhandlet avtale med
et kollektivtransportselskap om rabatterte periodebilletter for
ansatte vil være skattepliktig (rabatten) gitt at kollektivtransport
brukes i forbindelse med arbeid, selv om dette ikke er noe arbeidsgiveren
er involvert i. Bakgrunnen for prinsippvedtaket er en nesten 10 år
gammel uttalelse fra Finansdepartementet om at dette har skatteplikt.
Er statsråden enig i denne 10 år
gamle lovtolkningen?»
Statsråd Siv Jensen [11:29:50]: Skattedirektoratet publiserte
før årsskiftet en uttalelse om skatteplikt på periodebillett på
kollektivtransport som ansatte får tilgang til på grunn av sitt
arbeidsforhold. Dette er ikke uttrykk for en ny rettsoppfatning,
men en bekreftelse av tidligere uttalelser.
I spørsmålet fra representanten
Breivik står det at
«periodebilletter for ansatte vil
være skattepliktig (…) gitt at kollektivtransport brukes i forbindelse med
arbeid».
Skattedirektoratets uttalelse gjelder
ansatte som kjøper rabatterte kollektivkort til privat bruk. Periodebilletter
til kollektivtransport i forbindelse med arbeid, som ansatte ikke
disponerer privat, innebærer ingen skattepliktig fordel for den
ansatte.
Utgangspunktet i skatteloven er
at enhver økonomisk fordel vunnet ved arbeid er skattepliktig, uansett
om fordelen består av penger eller naturalytelser, som rabatter
er et eksempel på. Skatteplikten gjelder også naturalytelser som gis
av andre enn arbeidsgiveren, når det er sammenheng mellom at ytelsen
mottas og arbeidsforholdet. Det gjelder også når arbeidsgiveren
ikke selv har direkte kostnader til ytelsen, men hvor hennes forhandlingsstyrke
eller posisjon for øvrig er utslagsgivende for at de ansatte oppnår fordelen.
Rabatt på reiseutgifter mellom hjem og arbeidssted går også inn
under fordelsbegrepet.
Når rabatt på kollektivkort til
privat bruk bare er tilgjengelig for personer som er i arbeid hos
visse arbeidsgivere og ikke for andre, vil det normalt være tilstrekkelig sammenheng
mellom arbeidsforholdet og rabatten. Den skattepliktige fordelen
settes til forskjellen mellom prisen i ordningen og markedsprisen
utenfor arbeidsforhold. Dersom kortene i ordningen har andre egenskaper
enn de som tilbys folk flest, må markedsprisen anslås i det konkrete tilfellet.
Arbeidsgiver må innberette fordelen i a-ordningen, beregne arbeidsgiveravgift
og gjennomføre skattetrekk.
Finansdepartementet avga i 2007
en uttalelse som bygger på rettstilstanden som jeg nettopp har omtalt.
Denne rettstilstanden lå også til grunn for en upublisert, bindende forhåndsuttalelse
som Skattedirektoratet ga til Deloitte i desember 2015. Uttalelsen
gjaldt en arbeidsgiver som vurderte å knytte seg til HjemJobbHjem-ordningen.
Dette er en ordning for virksomheter i Rogaland som gir de ansatte i
deltakende virksomheter mulighet til å oppnå til dels betydelige
rabatter på kollektivkort. Ordningen er støttet av bl.a. Rogaland
fylkeskommune, transportselskapet Kolumbus og Bysykkelen.
Skattedirektoratets bindende forhåndsuttalelse
konkluderer med at kollektivkort kjøpt gjennom denne ordningen gir
en skattepliktig fordel vunnet ved arbeid. Likevel konkluderte det
aktuelle advokatfirmaet i januar 2016 i et åpent brev med at HjemJobbHjem-billetten
som tilbys ansatte i virksomheter tilknyttet ordningen, ikke kan
anses som en skattepliktig fordel.
Regjeringen ønsker at flere skal
reise kollektivt, og vi jobber for å forbedre kollektivtilbudet,
i samarbeid med Venstre.
Kenneth Svendsen hadde her
overtatt presidentplassen.
Terje Breivik (V) [11:32:56]: Takk for svaret.
Ein ting er jo at dette må vera
ei ordning som er svært byråkratiserande, ikkje minst for ein arbeidsgjevar.
Men for å følgja opp avslutninga
til ministeren: Formålet med å la tilsette få tilgang på rabatterte
billettar må primært vera å redusera bruken av bil, særleg i sentrale
område. Ordninga vil jo ofte vera eit resultat av – som ministeren
òg refererer til i sitt hovudsvar – eit samarbeid mellom offentlege
styresmakter og kollektivselskap. Etter mi og Venstre si meining
treng me fleire og ikkje færre verkemiddel for å få redusert bilbruken,
særleg i sentrale strøk. Ser statsråden at denne utsegna, som har
sitt opphav i ministeren sitt departement, har ein uheldig verknad
i så måte?
Statsråd Siv Jensen [11:33:50]: Nå har representanten Breivik
bedt meg om å beskrive gjeldende rettstilstand, og det har jeg da
gjort. Så er det selvfølgelig et politisk spørsmål om man ønsker
å gjennomføre skattemessig gunstigere ordninger knyttet til å stimulere
til bruk av kollektivtilbudet.
Regjeringen har, i samarbeid med
Venstre og Kristelig Folkeparti, gjort ganske mye for å styrke satsingen
på kollektive løsninger i og rundt de store byene. Det er det viktigste
vi gjør for å legge til rette for at flere velger kollektivt. Det
handler om å ha gode tilbud og hyppige avganger. Derfor har vi i
første omgang brukt ressursene på å bygge opp tilbudet, sånn at
det skal være tilgjengelig.
Hvis man i tillegg ønsker å drøfte
skattemessig gunstige ordninger, er det selvfølgelig et prioriteringsspørsmål
i forbindelse med statsbudsjettene. Men jeg har lyst å understreke
at det kommer noen nye avgrensninger i dette også – om man skal
tilgodese folk som er i arbeidsforhold, eller også studenter og
andre som ikke er i arbeidsforhold.
Terje Breivik (V) [11:34:59]: Eg er sjølvsagt samd med ministeren
i at Venstre, regjeringspartia og Kristeleg Folkeparti har gjort
svært mykje godt når det gjeld å styrkja kollektivtilbodet, som
trass alt er svært sentralt. Men dersom eg rekapitulerer, sa vel
ministeren i sitt første svar at naturalytingar i prinsippet er
skattepliktige som løn. Eg registrerer ein viss inkonsekvens i så
måte, for årleg kan me lesa om skattefrie frynsegode som arbeidsgjevar
kan betala utan at det vert skatta som løn. Parkeringsplass i sentrale
strøk er eit slikt døme, som då verkar i motsett retning av det
som vert skattlagt i dag.
Meiner statsråden, i lys av dei
nemnde utsegnene, at også parkeringsplassar i så fall bør skattleggjast,
eller kan det vera vel så smart og avbyråkratiserande heller å endra grunnprinsippa
som ligg bakom skattlegginga – eller ikkje-skattlegginga – av frynsegode?
Statsråd Siv Jensen [11:36:02]: På den ene siden tror jeg det
er viktig at vi har så like regler som mulig når det gjelder beskatning
av naturalytelser. Det er fra tid til annen grunn til å gjennomgå
dette på nytt, også for å se om det er rom for å gjøre forenklinger
i regelverket. Det er jeg tilhenger av.
På den annen side er jeg også opptatt
av at vi må ha tilstrekkelig fleksibilitet i fremkommeligheten for
arbeidstakerne. Det er ikke alle som kan velge kollektive løsninger. Det
er fortsatt mange som er avhengig av å bruke bil til og fra arbeidsstedet.
Så jeg tror ikke vi må innrette samferdselspolitikken eller skattepolitikken
ensidig med tanke på å stimulere til økt bruk av kollektive løsninger.
Vi må også erkjenne at vi bor i et langstrakt land, hvor bilen fortsatt
er et viktig fremkomstmiddel, og som sånn sett ikke skal «ugunstiges»
i forhold til andre løsninger og valg.
Presidenten: Dette
spørsmålet, fra representanten Abid Q. Raja til finansministeren,
vil bli besvart av fiskeriministeren på vegne av finansministeren,
som har erklært seg inhabil.
Abid Q. Raja (V) [11:37:11]: «Finansdepartementet avslo nylig
fripoliseselskapet Silvers søknad om utsettelse av fristen med å
oppfylle nye kapitalkrav. Det vil føre til at utbetalinger fra Silver
til nåværende pensjonister stopper med umiddelbar virkning. Samtidig
er det betydelig risiko for at det medfører et kutt på 30–40 pst.
i de oppsparte fripolisene for Silver-kunder som fortsatt er i arbeid.
Hvilke negative konsekvenser for
henholdsvis staten, Silver og Silvers kunder vil en ytterligere
utsettelse på noen måneder medføre?»
Statsråd Per Sandberg [11:37:48]: La meg åpne med å si at
det nå er avgjørende viktig å ivareta hensynet til Silvers kunder.
Administrasjonsstyret vil bl.a. så raskt som mulig vurdere mulighetene
for å opprettholde pensjonsutbetalingene helt eller delvis mens
administrasjonsstyrets arbeid pågår.
Jeg vil si at jeg tror vi alle sammen
er enige om at det er svært viktig å ha regler som bidrar til at
norske pensjoner er trygge. Det var derfor et enstemmig storting
i 2015 vedtok nye kapitalkrav for forsikringsforetak.
Silver Pensjonsforsikring AS ble
på fredag satt under offentlig administrasjon fordi selskapet ikke
oppfyller de kapitalkravene som ble satt av Stortinget, det til
tross for at selskapet har fått utsatt fristen to ganger. Regjeringen var
i utgangspunktet innstilt på å gi Silver dispensasjon lenger, vel
å merke hvis de kunne dokumentere framdrift i prosessen med å finne
en løsning. Hadde de vært nær en løsning, ville de også fått en
mulighet til å komme i mål. Problemet var imidlertid at Silver ikke
var i nærheten av noen løsning. Det var ikke mangel på samarbeidsvilje
fra norske myndigheter som gjorde at de ikke nådde fram, verken
i Liechtenstein eller i andre land som dette selskapet har prøvd
å komme inn i, men rett og slett mangel på penger.
Når vi ser at Silver er et selskap
som tilbyr fripoliser som skal gi en garantert årlig utbetaling
til pensjonistene, er det vår avgjørende rolle at vi skaper en trygghet
for at selskapet kan oppfylle sine forpliktelser, ikke bare for
dem som får utbetalt pensjonen nå, men også for de kundene som skal
få utbetalt pensjonen i framtiden. Når selskapet da ikke kunne sannsynliggjøre
at en løsning var innenfor rekkevidde, var vi av hensyn til kundene,
pensjonistene, nødt til å sette en sluttstrek. Det er vanskelig
å spå hva utfallet ville blitt, men av hensyn til ansvarlighet og
til kundene, pensjonistene, var det nå viktig å sette strek for
dette for å trygge kapitalen og de pengene som pensjonistene, kundene,
har i selskapet.
Abid Q. Raja (V) [11:40:31]: Det er jo nettopp derfor jeg
tar opp dette spørsmålet, vi ønsker å ta vare på de 20 000 kundene
som blir berørt av dette.
Silver leverte torsdag morgen i
forrige uke krav om midlertidig forføyning mot at staten fatter
vedtak om å sette Silver under offentlig administrasjon. Torsdag
ettermiddag besluttet Oslo byfogdembete å innkalle staten og Silver
til rettsmøte i saken. Allerede fredag ble det avtalt at et slikt
møte skulle finne sted i uke 10 eller 11. Få timer senere samme
dag overkjører altså Finansdepartementet rettsapparatets beslutning
og setter Silver under offentlig administrasjon.
Er statsråden komfortabel med at
departementet på denne måten overkjører retten og forhindrer Silver
i å få prøvd sin sak for retten? Mener statsråden at dette er verdig
opptreden fra statens side? Og hvorfor og hvordan kan Fremskrittspartiet
i regjering tillate et slikt potensielt pensjonsran av over 20 000
kunder i Silver?
Statsråd Per Sandberg [11:41:29]: Påstanden om pensjonsran
må representanten Raja ta på sin kappe. Det kunne kanskje blitt
verre enn som så hvis ikke regjeringen hadde tatt det ansvaret som
den tar, i kjølvannet av de vedtak og de lovene som også representanten
Raja har stemt for.
Det er ikke sånn at det er regjeringen
eller Fremskrittspartiet som sitter med ansvaret. Det er Silver
som har ansvaret for at de ikke klarte å oppfylle kravene, og det
er Silvers ansvar at de heller ikke klarte å finne en annen løsning for
å sikre sine kunder pensjonene. Det var mangel på penger som gjorde
at Silver heller ikke nådde fram i Liechtenstein. Finanstilsynet
i Liechtenstein har sagt at fripolisene i Silver ville ha møtt de
samme kapitalkravene som i Norge. Etter den informasjonen jeg sitter
med, har dette selskapet, Silver, også prøvd ti–elleve andre land
for å finne ut av dette, men ikke funnet noen løsning. De har også tenkt
tanken å flagge ut til Sverige. Det har heller ikke vært en løsning.
Så det var på tide å sette en strek.
Abid Q. Raja (V) [11:42:37]: Det må være utrolig flaut for
fremskrittspartistatsråden at de nå altså begår et pensjonsran av
20 000 kunder. Vi har sett at settestatsrådene har sagt at det renner
penger ut av selskapet, og at det derfor av hensyn til kundene var
viktig å sette Silver under administrasjon. Men ut fra det vi forstår,
er kundenes pensjonskapital intakt, og Silver har i tillegg en egenkapital på
ca. 400 mill. kr. Selskapet har, ut fra det jeg har skjønt, dekket
alle løpende forpliktelser og har penger i kassa i mange år framover.
Det er et selskap på stell som staten nå velger å konfiskere. Begrunnelsen
er at selskapet kan gå tom for penger mange tiår fram i tid. Finansdepartementet
har i sine beregninger tatt utgangspunkt i at dagens rentenivå skal
bestå i 50 år til. I Europa for øvrig blir dette håndtert helt smidig
og balansert, slik at kundenes, samfunnets og eiernes interesser
blir ivaretatt. Kan statsråden forklare hvorfor norske pensjonskunder
skal beskyttes av langt strengere kapitalkrav enn svenske pensjonskunder med
samme ordninger som kundene i Silver?
Statsråd Per Sandberg [11:43:36]: Det er et paradoks at representanten
Raja fra Venstre, som har stemt for disse kravene selv, nå påstår
at de kravene som Stortinget har vedtatt, får som følge et pensjonsran.
Jeg tror det er litt tidlig å fly så høyt som representanten Raja
gjør i dette øyeblikket.
Det var dette stortinget – enstemmig,
med Venstre og Rajas stemmer – som vedtok de nye kapitalkravene
for forsikringsselskap i april 2015. De nye kravene, som Venstre
og representanten Raja stemte for, bygger nettopp på EU-regler som
ble innført i alle EU- og EØS-land. Gjennom fripoliser har selskapet
Silver pådratt seg – påtatt seg – langsiktige forpliktelser med
rentegaranti. Det gamle regelverket fanget bl.a. ikke opp økt risiko
som følge av at rentenivået over lang tid hadde falt til et veldig
lavt nivå. De nye kapitalkravene som Venstre – igjen – har stemt
for, gjenspeiler denne risikoen for selskapene.
Kjell-Idar Juvik (A) [11:44:59]: Jeg tillater meg å stille
følgende spørsmål til samferdselsministeren:
«Fra 1. april er det ny «FOT-rute»-periode
i Nord-Trøndelag og Nord-Norge. Widerøe vant kontrakten, og det
er stor misnøye med både økte priser, færre avganger og endrede
avgangstider. Det er også stor misnøye med at man har kuttet tidligere
praksis med at nye tidstabeller ikke blir sendt på høring før de
iverksettes. Alle disse grepene er en konsekvens av nye anbudskriterier.
Hvor mye sparer staten på de nye
kontraktene, og mener statsråden dette står i forhold til svekkelsen
i flytilbudet i distriktene?»
Statsråd Ketil Solvik-Olsen [11:45:39]: Det er litt rart
å høre at alt blir mye verre når vi vet at noen steder går billettprisene
opp, andre steder går de ned, noen steder forsvinner flyruter, andre
steder kommer de til. Det har vært en jevn økning i antall flybevegelser
i Nord-Norge. Det er flere flybevegelser på de 30 minste flyplassene
i dag enn da Arbeiderpartiet styrte. Det er lite grann rart at dette
er en krise i dag, når det var helt akseptabelt nettopp under Arbeiderpartiet.
Det vil alltid være sånn at det
skjer endringer i et marked. Jeg flyr mye til Stavanger, der jeg
har min familie. Det er færre avganger der nå enn det var for bare
få år siden. Man tilpasser tilbudet litt til de tidene folk reiser.
Det er nettopp det vi ser at Widerøe også gjør. Det har ikke vært
veldig mange endringer i minimumskravene staten har stilt, men en
del steder har Widerøe lagt ned ruter som de tilbød utover minimumskravene
før, rett og slett fordi markedet har endret seg. Det handler bl.a.
om konjunkturene i oljesektoren.
Jeg er opptatt av at vi skal ha
et best mulig flytilbud i dette landet. Derfor har vi stimulert
til at det skal være flere ruter – vi synes det er bra med konkurranse.
Jeg synes det er fantastisk flott når flyselskapet FlyViking etablerer
seg og vil tilby reiser mange flere steder. Det viser at markedet fungerer.
De stedene markedet ikke er stort nok til at en kan ha kommersiell
virksomhet, går staten inn og kjøper tjenestene. Det er en ordning
som jeg synes er bra. Vi ønsker at vi skal få mest mulig igjen for
skattebetalernes penger, samtidig som vi skal ha et best mulig tilbud
til lokalbefolkningen, og det er den balansen vi klarer å finne.
I det anbudet vi hadde, var det
noen sider som vi i ettertid ser ikke var gode nok. Det gjorde f.eks.
at en ikke fikk de rutene en ville ha til Finnmark. Da har vi i
ettertid gått inn og gjort endringer.
Jeg merker meg at Arbeiderpartiet
er veldig opptatt av at det skulle vært en offentlig, statlig styrt
høring om dette – at det hadde løst problemene. Men da peker jeg
på at den er ivaretatt nettopp av den kontakten som var direkte
med Widerøe. Jeg har tidligere i Stortinget fått det samme spørsmålet
fra Arbeiderpartiet som jeg nå får, og mitt svar er det samme: Det
er mye bedre at de lokale aktørene som mener at flyrutene burde
vært justert lite grann, går til den aktøren som leverer flyrutene,
i stedet for å gjøre en politisk sak av det. Vi ser jo at nettopp
den kontakten som mange regioner tok med Widerøe, gjorde at det
utkastet som de la fram i høst, er blitt endret i forhold til det
de faktisk legger ut i markedet.
Den andre siden av denne saken som
jeg synes er viktig, er at i de kravene vi har stilt, er det på
de fleste flyruter krav om flere seter, som skal leveres i løpet
av året, enn det har vært før. Vi har sagt at det skal være større
fleksibilitet, slik at flyselskapene kan tilby tjenestene når de
ser at det er flest folk som reiser. Det betyr at det vil være færre
situasjoner der flyene er fulle, rett og slett fordi en kan tilpasse
seg bedre til markedet. Det fører også til at det vil være variasjon
i flytilbudet i løpet av året – rett og slett for at en skal tilby
best tjenester når flest skal reise.
Kjell-Idar Juvik (A) [11:48:45]: Jeg registrerer at statsråden
i vant stil velger ikke å svare på spørsmålet. For spørsmålet var
om han er fornøyd med de grepene som er tatt når det gjelder økonomien
i dette. Når han ikke vil svare, kan jeg opplyse om at allerede
i budsjettet for 2017 er kjøp av flyruter tatt ned med 50 mill. kr.
Det jeg har fått opplyst om i tillegg, er at helårseffekten av de
nye flykjøpene er minus 120 mill. kr.
Det betyr at det brukes mindre penger
på flykjøp. Det vil i utgangspunktet også bety at man får en dårligere
tjeneste, og det er den vi ser. At statsråden er fornøyd, er oppsiktsvekkende
for fra 1. april kommer det til å gå færre fly, de kommer til å
gå til andre tider, og det kommer til å bli høyere priser. Det er
ikke korrekt at det er satt inn flere seter overalt – ja, enkelte
plasser, men krav til sete er også tatt ned. Så det avhenger av
hvor du er i forhold til den enkelte flyplass.
Men spørsmålet mitt var: Vil statsråden
ta ytterligere grep for å bedre tilbudet?
Statsråd Ketil Solvik-Olsen [11:49:53]: For det første er jeg
kjempefornøyd med at representanten Juvik har funnet svar på spørsmålet
han stilte meg. Svaret sto i budsjettdokumentene. Da er det litt
rart at han kritiserer meg for ikke å gi informasjon her når denne
informasjonen har vært tilgjengelig for Stortinget hele veien.
Så påpeker jeg også at noen steder
får en bedre tilbud, noen steder får en litt dårligere tilbud, men
det er ingen steder tilbudet forsvinner. Det er rett og slett fordi
vi stiller de samme minimumskravene. Widerøe har levert flere avganger
på en del ruter enn det det var krav om, fordi det var så mange
passasjerer at de ser at de kan tjene penger på det. Og vi legger
nettokontrakten i bånn.
Representanten Juvik gir inntrykk
av at det eneste som gjør at flyrutene eksisterer, er subsidiene
i seg selv. Men han glemmer fullstendig at hovedinntektene fra disse
rutene er billettinntektene. Hvis det er flere som reiser, vil flyselskapet
ha incentiv til å sette opp flere avganger. Det er nettopp det som
gjør at f.eks. FlyViking nå går inn på flere ruteområder i Nord-Norge
– fordi de tror det er et udekket potensial, uten statlige subsidier,
tenk det!
Kjell-Idar Juvik (A) [11:50:58]: Det som er helt klart, er at
kravene ble endret i anbudskriteriene. Man la en betydelig høyere
makspris enn prisstigningen. At det går flere fly i dag og det reiser
flere, skulle bare mangle, vi snakker om et helt annet årstall enn
sist vi styrte.
Ta min egen hjemflyplass som et
eksempel: For å komme seg til regionhovedstaden, som er Bodø, i
dag, går det fire fly hver vei. Man kan også komme seg fra Lofoten
og Vesterålen på morgenen til Mo i Rana, som tross alt er Nord-Norges
tredje største by. Fra 1. april går det ikke an å komme seg dit
på morgenen. Man kommer seg ikke fra Lofoten, Leknes, Vesterålen
og disse områdene via Bodø for å nå fly til Mo i Rana, for det går
så tidlig at det har gått når man kommer dit. Det betyr at man må
reise dagen før hvis man skal delta på et møte der. Det er helt
klart at her er det mange som får et dårligere tilbud.
Tidligere var det også sånn, som
sagt, at rutene ble sendt ut på høring, og det var ingen stor byråkratisk
ordning. Vil statsråden ta initiativ til at man i framtida endrer dette,
slik at det kan gå ut på høring når man endrer disse rutene?
Statsråd Ketil Solvik-Olsen [11:52:09]: Det er riktig at
det har blitt gjort endringer. Jeg tror det skjer hver gang FOT-ruter
er ute på anbud, fordi vi har eksterne fagfolk som går igjennom
og ser på hvordan reisestrømmene har endret seg siden forrige gang:
Hvor kan en styrke det, hvor trenger en ikke lenger å ha subsidieordninger,
og hvor kan gjerne subsidieordningen styrkes? Under Arbeiderpartiet
ble flere ruter tatt ut av subsidieordningen, rett og slett fordi
en så at det ikke var behov for subsidier lenger. Dette har også
representanten Juvik gått ut og klaget på under dagens regjering,
selv om det var hans egen regjering som tok ut opplegget. Poenget
har vært å sikre likere behandling mellom aktørene.
Jeg registrerer at representanten
Juvik sendte ut en mail internt som det ikke var meningen at statsråden
skulle få se, der han sa at nå har de nye FOT-rutene kommet ut, noen
steder styrkes det, mens andre steder svekkes det, så la oss gå
ut og kjefte på regjeringen! Det er litt av det inntrykket jeg sitter
med her, at selv om man mange steder har fått et godt eller bedre
tilbud, gis det inntrykk av at alt har blitt helt elendig. Det synes
jeg er dårlig. For det snakker ned regionen, og dermed næringslivets
vilje til å investere i regionen, hvis en får inntrykk av at alt
er dårlig.
Irene Johansen (A) [11:53:28]: Jeg tillater meg å stille
samferdselsministeren følgende spørsmål, som mange er opptatt av
i Østfold:
«Jernbanen gjennom Østfold er viktig for
effektiv, sikker og miljøvennlig transport gjennom fylket, og særlig viktig
for dem som daglig pendler med jernbanen for å jobbe i Oslo. Dessverre
er kapasiteten på NSBs tog og toglinjene gjennom Østfold sprengt
på flere avganger. Togene i rushtiden er derfor overfylte av pendlere
som må stå på grunn av for få togsett på disse avgangene. De kommer for
sent på jobb pga. daglige forsinkelser.
Hva vil statsråden konkret gjøre
for å avhjelpe denne situasjonen nå?»
Statsråd Ketil Solvik-Olsen [11:54:02]: Det er flere temaer
som tas opp her. Det ene handler om kapasitet, og det andre handler
om forutsigbarhet.
Når det gjelder forutsigbarhet,
mener jeg vi kan vise til at vi har gjort veldig mye. Vi har en
annen tilnærming til vedlikehold, det prioriteres høyere. Forfallet
på jernbanen reduseres nå, mens det økte tidligere. Etter hvert
som vi får byttet ut utstyr, som gjør at en ikke har det i funksjon
til det kollapser, men bytter det ut før det kollapser, betyr det
at en får økt regularitet.
Vi ser altså at 2015 var første
året en kunne levere i henhold til de kravene en hadde på jernbanen,
nettopp fordi vi har brukt mye penger på vedlikehold siden regjeringsskiftet.
Budsjettet i dag er mer enn dobbelt så stort på vedlikehold sammenliknet
med ved regjeringsskiftet. Forrige regjering hadde faktisk en reduksjon
i vedlikeholdssatsingen sin på vei og jernbane de siste årene. Det
handler om å prioritere feil, mener jeg. Dette vil gradvis øke forutsigbarheten
ved at togene kommer når de skal. Men det er ikke sånn at vi er
der ennå. Det er fortsatt for mange gamle komponenter som vi ikke
har fått skiftet ut, men takten er mye høyere.
Det andre går på å ha tilstrekkelig
materiell.  Selv om togene er i rute eller ikke, hvis folk blir
stående som sild i tønne, er det ikke behagelig. Vi ønsker at flere
vil reise med jernbanen, og at de skal oppleve det som et godt tilbud.
Når folk står som sild i tønne, tyder det på at jernbanen i utgangspunktet
har god konkurransekraft når folk tolererer det. Men det er ikke
sånn vi ønsker at det skal være. Derfor kjøper vi inn nye togsett.
Under forrige regjering ble det
satt i gang bestillinger av Flirt-tog – et veldig godt togsett.
Vi har forlenget og forsterket disse bestillingene, som gjør at
det minst hver måned kommer nye togsett som settes inn. Noen steder øker
det kapasiteten, andre steder erstatter det eksisterende togsett
som er mer eller mindre utrangert. På slutten av dette året vil
det også komme nye togsett, som vi vil sette inn på Gjøvikbanen,
der en har togsett som burde vært skrotet for lenge siden, synes
jeg.
Det som er utfordringen spesielt
på banen, er at de Flirt-togene som er, har en lengde som gjør at
en allerede utnytter perrongene. Det betyr at det å sette på enda
flere togsett ikke nødvendigvis er enkelt.
Det andre er at det ikke er plass
til flere avganger på sporet – kapasiteten er sprengt. Det er derfor
vi bygger Follobanen, som jeg tror begge partiene har vært gode
forkjempere for. Men det tar tid å sprenge seg gjennom så mye fjell,
så det tar noen år før den kapasiteten kan tas i bruk. Da tror jeg
vi vil ha løst dette. Men fram til da er det ganske utfordrende
rett og slett fordi vi ikke klarer å trylle fram nye jernbanespor.
Det som er en løsning som jeg blir
fortalt at en ser på, er om det er mulig å leie inn toetasjers togsett
i en periode rett og slett for å få benyttet høyden bedre når en
ikke kan benytte lengden eller øke frekvensene. Det er noe som det nye
materiellselskapet vi har opprettet, vil se på på bestilling fra
Jernbanedirektoratet.
Irene Johansen (A) [11:57:06]: Dette er en situasjon som
har vart over år. Og for å si det litt folkelig synes jeg kanskje
østfoldingene har blitt holdt for godt snakk over lang tid nettopp
fordi man hele tiden sier at det bli bedre når vi får bygd ut Oslo–Ski,
det bli bedre når vi får gjennomført denne sommerens vedlikeholdsprogram,
det bli bedre når vi får kjøpt inn flere tog. Og så ser vi likevel
at de nye togene blir satt inn andre steder, og på Østfoldbanen
blir det ikke bedre.
Vi er klar over at det skal bli
bedre når Oslo–Ski bli bygd ut, og også når dobbeltsporet gjennom
Østfold blir videre bygd ut fra Moss og sørover. Men jeg er også
interessert i å beholde de pendlerne som er der i dag, så de ikke går
over til andre transportmidler. Så hva kan man konkret gjøre nå?
Enkelte spør: Hvorfor opprettholde komfortavdelinger, stillevogner
osv.? Er det noe ministeren kan gjøre nå, slik at folk kan få sitte?
Statsråd Ketil Solvik-Olsen [11:58:14]: Jeg nevnte noe av
det de nå ser på, f.eks. å bruke toetasjers togsett. På noen strekninger
vil det være vanskelig, for det handler gjerne om tunnelhøyde og
slike ting. Ting tyder på at det ikke vil være et problem på denne
strekningen, og derfor er det noe en kan se på selv om det ikke
løser problemene andre steder. Men som jeg nevnte, er det i dag
sprengt kapasitet på banen. Det betyr at det ikke er mulig å sette
inn flere togsett eller flere avganger med mindre noe annet forsvinner.
Når det gjelder Oslo–Ski, er det
mulig en synes folk har blitt holdt for godt snakk i lang tid. Da
er i alle fall jeg veldig stolt over at dagens regjering var veldig
kjapp med å begynne å bevilge penger og sette spaden i jorda for
nettopp å bygge Follobanetunnelen. Den har vært planlagt lenge.
Det sies at tidligere statsminister Stoltenberg var der og tok et
symbolsk spadetak allerede i 2007 uten at det kom veldig mye penger.
Så vi kan godt være enige om at det har vært godt snakk lenge, men
nå er i hvert fall fire boremaskiner i gang med å ete seg gjennom
fjellet. Det betyr at det er veldig fysisk, håndfast det som nå
skjer.
Irene Johansen (A) [11:59:21]: Denne jernbanereformen har
vært tatt opp tidligere i dag, og et spørsmål kunne også være: Ser
man noen virkninger av den konkret på Østfoldbanen?
Det andre jeg ønsker å ta opp, er:
Det er ikke bare pendlerne som står, og som opplever Østfoldbanen
som overfylt. Det gjelder også godset som kommer over Svinesund. Godsandelen
på bane er nå nede i 2 pst., ifølge Østfold fylkeskommune. Godset
fyller opp E6, og det sies at det kommer to trailere i minuttet
over Svinesund. Det er også en side ved dette. Hva vil ministeren
gjøre fram mot NTP for å få Sverige med på et felles prosjekt for
å få bygd ut banen mellom Oslo og Gøteborg?
Statsråd Ketil Solvik-Olsen [12:00:20]: Noe av det første
jeg gjorde – jeg tror faktisk det var i desember 2013 – var å reise
til Sverige for å diskutere denne tematikken. Jeg oppfattet at det
ble satt i gang tiltak da som det ikke var gjort noe med tidligere.
Blant annet ble det satt ned en arbeidsgruppe mellom norsk og svensk
regjering på embetsmannsnivå for å se på hvilket behov det finnes
muligheter for å gjøre noe med på lang sikt, men enda mer hva vi
kan gjøre på kort sikt for å utnytte den infrastrukturen vi har.
Så konstaterer vi at selv om det
er interesse fra en del i Sverige, er ikke tilkobling til Norge
det som prioriteres høyest på svensk side. I deres nasjonale transportplan
som er lagt fram, som vel har en kostnadsramme som er lavere enn
inneværende norske NTP, er det tog mellom Stockholm, Gøteborg og
Malmø som står høyest på prioriteringslisten. Det skal gjennomføres
etter hvert som økonomien tillater det, ifølge svenskene. Det betyr
at det ligger veldig langt fram før de tenker seg til Norge. Men
vi har likevel denne gruppen, fordi vi synes det er viktig å ha oppmerksomhet
på hva vi kan gjøre for å få mer gods over på jernbane mellom Norge
og Sverige.
Ola Elvestuen (V) [12:01:44]: «Utviklingen i Myanmar er inne
i en kritisk fase, både med tanke på styresett, økonomisk utvikling
og menneskerettigheter. En rekke sivilsamfunnsorganisasjoner, norske
bedrifter og staten har økt innsats og tilstedeværelse i Myanmar.
Den norske Burmakomité har spilt en viktig rolle i å bygge opp kunnskap
om utviklingen i landet.
Gitt denne situasjonen, hva er bakgrunnen
for at utenriksministeren har valgt å kutte dramatisk i bevilgningene til
Burmakomiteen?»
Utenriksminister Børge Brende [12:02:11]: Regjeringen i Myanmar
står overfor store utfordringer. Ikke minst er det mange etniske
grupperinger der, ikke bare burmesere, men også andre etniske grupperinger,
slik som rohingya i Myanmar.
Til tross for en positiv utvikling
på mange områder opplever landet problemer knyttet til økonomisk
utvikling, fredsprosess og menneskerettigheter, spesielt når det
gjelder den uakseptable situasjonen for rohingyaene, noe som også
ble diskutert da jeg var i Bangladesh i forgårs. Et økende antall
internflyktninger utgjør en humanitær utfordring. Det har ennå ikke
gått et år siden den første demokratisk valgte regjeringen på over
50 år kom til makten.
Under Aung San Suu Kyis ledelse
viser myndighetene vilje til å gripe fatt i egne utfordringer, samtidig
som de er åpne for å be om hjelp fra det internasjonale samfunnet.
Norge opprettholder sin støtte til
reformprosessen i Myanmar. Dette gjør vi gjennom støtte til regjeringen
og samarbeid med frivillige organisasjoner og med FN-systemet.
Et grunnleggende prinsipp i vår
utviklingspolitikk er at innsats for demokratibygging og støtte
til sivilt samfunn skal gå til aktører som er til stede i det aktuelle
landet, og som mest mulig effektivt kan være med på å bygge en kultur
for påvirkning nedenfra. Under diktaturet var ikke dette mulig i
Myanmar. Derfor måtte vår støtte til demokratiprosessen kanaliseres
via organisasjoner som opererte utenfor landets grenser. Blant disse
var Burmakomiteen, som i en årrekke har gjort et viktig arbeid.
I dag er en rekke sivilsamfunnsorganisasjoner
til stede i Myanmar, og de er basert der og drevet av folk i Myanmar.
For å oppnå mest mulig effekt av
vår demokratistøtte til beste for befolkningen og sivilsamfunnet
i det unge demokratiet har det derfor vært slik at det klare faglige
rådet til meg har vært å dreie vår bistand i retning av organisasjoner
og aktører inne i Myanmar.
Det demokratiske gjennombruddet
har altså gjort det mulig å yte vår støtte til sivilsamfunnet i
tråd med prinsippene som ligger til grunn for slik innsats i vår
utviklingspolitikk.
Selv om det ikke lenger er grunnlag
for at Utenriksdepartementet fullfinansierer Burmakomiteens virksomhet med
en direktepost fra Utenriksdepartementet, vil den i likhet med andre
norske organisasjoner kunne søke om støtte til konkrete og gode
prosjekter i tråd med de overordnede føringene for vår bistand til
Myanmar. Gjennom den typen søknader vil det være en faglig vurdering
fra Utenriksdepartementets side hvor man vurderer disse prosjektene
som eventuelt Burmakomiteen vil drive inne i Myanmar, opp mot andre
prosjekter, hvor man ser på utviklingseffekten av disse.
Ola Elvestuen (V) [12:05:16]: Jeg vil takke for svaret, men
jeg tror nok den faglige vurderingen trenger en politisk vurdering
i tillegg. Det er sant at en har et politisk gjennombrudd i Myanmar,
men samtidig har en hatt et demokratisk valg – men oppå det som
er en udemokratisk grunnlov. Det er jo fortsatt slik i Myanmar at
de militære sitter på 25 pst. av plassene i parlamentet. De kontrollerer og
blokkerer dermed en grunnlovsendring og sitter grunnlovsbestemt
på de viktigste postene i regjeringen, nemlig forsvars-, grensekontroll-
og innenriksposten.
Særlig innenfor de problemstillingene
som også utenriksministeren tar opp, bl.a. med hensyn til rohingya,
borgerkrigstilstander i nord, er det et spørsmål om hvem det egentlig
er som kontrollerer hva som gjøres. Er det fortsatt de militære,
eller er det den sivile regjeringen? Nettopp i en slik situasjon
mener jeg det er viktig å støtte opp under organisasjoner som har
et politisk nettverk i Myanmar, som utvilsomt Burmakomiteen har,
og at det er for tidlig å gå over til bare en standard prosedyre,
hvor det er de andre organisasjonene som håndterer dette.
Utenriksminister Børge Brende [12:06:28]: Bare for å presisere:
Representanten har selvsagt rett i at det som er Utenriksdepartementets
beslutning, er jeg ansvarlig for. Men jeg gjør oppmerksom på at
det har vært klare faglige råd om at man nå konsentrerer innsatsen
rundt prosjekter som også har bredt eierskap i Myanmar.
Det som er avgjørende viktig i en
situasjon der man fortsatt opplever at hæren har for stor makt –
ikke minst er det helt uakseptabelt at de på forhånd skal ha blitt
tildelt 25 pst. av representantene i parlamentet – er å bygge et sterkt
sivilsamfunn i Myanmar, som kan være en «ice breaker», på godt norsk,
når det gjelder disse sterke kreftene. Men som sagt står Burmakomiteen
fritt til å søke både Norad og UD når det gjelder gode prosjekter
som vil bygge et sterkt sivilsamfunn i Myanmar.
Ola Elvestuen (V) [12:07:33]: Jeg vil nok gjenta min vurdering
av at Myanmar fortsatt er i en spesiell situasjon gjennom dette
med en blanding av en politisk valgt regjering, men med en fortsatt
sterk militær kontroll over de viktige postene. Og nettopp i den
situasjonen hvor en av utfordringene er hvordan en skal endre det
politiske styret, vil jeg mene at Burmakomiteen fortsatt kan spille
en veldig viktig rolle gjennom de nettverkene de har i Myanmar,
og også når det gjelder den informasjonen de gir til Norge.
Så mitt spørsmål blir om utenriksministeren
vil revurdere den mer tilbakelente holdningen, som er å overlate vurderingene
bare til sitt eget byråkrati, og igjen ta en politisk vurdering
av hvilke prioriteringer en bør gjøre, også når det gjelder støtten
inn mot Myanmar.
Utenriksminister Børge Brende [12:08:26]: For å presisere:
Jeg har fått et forslag fra embetsverket i UD som går på at tiden
nå er inne for å konsentrere innsatsen om å bygge et sterkt sivilsamfunn
inne i Myanmar. Det var ikke mulig tidligere, under diktaturet.
Det var ikke stort handlingsrom for dette sivilsamfunnet i Myanmar.
Sist jeg var i Myanmar, i Yangon
og i Naypyidaw, møtte jeg mange sivilaktører, dyktige unge mennesker
i Myanmar fra ulike etniske grupperinger, som nå bygger sine egne
organisasjoner, og som kan være et bolverk også mot det som fortsatt
er et altfor sterkt militær. Så til spørsmålet – når den faglige
vurderingen er at Burmakomiteen nå bør søke på disse ordningene,
og ikke i utgangspunktet få den type støtte, har jeg valgt å følge
det faglige rådet.
Jeg tror vi som politikere skal
være litt tilbakeholdne med å gå inn og bestemme oss for at den
og den organisasjonen skal få støtte, så jeg holder fast ved det
som vi har bestemt, og jeg synes ikke det er riktig av oss å gå
inn og peke på – og blande oss inn i – detaljer som dette.
Marit Nybakk (A) [12:09:43]: Jeg tillater meg å stille følgende
spørsmål til utenriksministeren:
«Seksuelle og reproduktive rettigheter er
avgjørende for kvinners helse og for å hindre barseldød og sikre
barns oppvekst.
Hvorfor er ikke Norge med på det
europeiske initiativet, tatt av blant annet Nederland, Belgia og
Sverige?»
Utenriksminister Børge Brende [12:10:00]: Innsatsen for seksuell
og reproduktiv helse og rettigheter, inkludert arbeidet for trygge
aborter, er viktig for Norge. Det er også høyt prioritert i den
handlingsplanen som jeg la fram før jul, Handlingsplan for kvinners
rettigheter og likestilling i utenriks- og utviklingspolitikken
2016–2020. Globalt er Norge blant de største giverne til dette viktige
arbeidet. Vi arbeider med og gjennom internasjonale frivillige organisasjoner,
FN og andre globale finansieringsmekanismer som fokuserer på kvinner,
barn og unges helse.
Regjeringen varsler allerede nå,
som statsministeren har slått fast i helgen, at støtten innenfor
bistandsbudsjettet økes med 85 mill. kr til aktører som rammes av
den såkalte munnkurvregelen, som representanten også refererer til. Dette
gjør vi sammen med en rekke andre land for å bidra til å sikre fortsatt
tilstrekkelig finansiering av dette viktige området. En del av de
økte midlene vil derfor gå til FNs befolkningsfonds, UNFPA, arbeid
med ofre for seksualisert vold i krise og konflikt generelt og til
å styrke kvinners rett til seksuell og reproduktiv helse i Syria
og nabolandene spesielt. Norad vil i tillegg invitere sentrale internasjonale
frivillige organisasjoner til å søke om støtte. Kriterier for tildeling
vil være resultatoppnåelse, effektivitet og finansielle behov.
Regjeringen er i dialog med våre
partnere og andre land for å løfte kvinners seksuelle og reproduktive
rettigheter. Norge støtter fullt ut initiativet «She Decides». Som
en del av dette initiativet skal det arrangeres en internasjonal konferanse
i Brussel 2. mars i år. Konferansen skal mobilisere til økt finansiering
av FN og internasjonale frivillige organisasjoner som arbeider med
seksuell og reproduktiv helse og rettigheter. Norge støtter denne
konferansen fullt ut og vil delta på konferansen med barne- og likestillingsminister
Solveig Horne. Jeg skulle gjerne vært der selv, men er med den nederlandske
utenriksministeren i Colombia for å se på FARC og avvæpning av FARC
akkurat den dagen, så det var ikke mulig for meg å omprioritere.
Vi vil, i likhet med andre land,
annonsere vår økte støtte til feltet på den konferansen. Siden det
er bred enighet om at det nye initiativet i første rekke retter
seg mot nye og private givere, vil våre midler kanaliseres gjennom
allerede eksisterende partnere og kanaler, deriblant ikke minst
UNFPA. Lederen for FNs befolkningsfond kommer også til Norge på
torsdag, og jeg vil ha et eget møte med ham for å diskutere hvordan
vi kan målrette dette for ikke minst å demme opp mot det vi kan
forvente blir mindre finansiering fra en viktig giver.
Marit Nybakk (A) [12:13:13]: Takk for svaret, som var relativt
positivt. Det vakte virkelig oppsikt utover landets grenser at Norge
ikke i utgangspunktet var med på det europeiske initiativet med
Sverige og Nederland i spissen etter at Trump-administrasjonen kuttet
bevilgninger til FNs arbeid for abortveiledning og seksuelle- og
reproduktive rettigheter.
Initiativet innebærer, som utenriksministeren
nevnte, denne giverkonferansen i Brussel den 2. mars. Nå forstår jeg
at Norge skal delta, og jeg forstår også at Norge skal delta i Brussel
på statsrådnivå. For meg var det viktig å få avklart at det ikke
var med en statssekretær eller en politisk rådgiver, men at det
faktisk er en statsråd som deltar på vegne av den norske regjeringen
på denne giverkonferansen i Brussel.
Jeg vil også spørre ministeren om
han har tenkt at Norge skal være med i fortsettelsen av dette initiativet,
som jeg antar kommer til å fortsette, fordi det nå er veldig viktig
etter Trump-administrasjonens avgjørelse.
Utenriksminister Børge Brende [12:14:18]: Til det siste kan
jeg si ja. Jeg synes det var veldig bra at representanten Nybakk
tok opp dette spørsmålet, for det ga meg også en anledning til å
vise at det beror på en misforståelse hvis det har blitt oppfattet
slik at Norge ikke har vært med på dette initiativet fra starten.
Jeg varslet veldig tidlig at vi kommer til å trappe opp vår støtte
til reproduktiv helse og trygge aborter – faktisk samme dag som
de andre ministrene var ute med dette. Jeg ga flere intervjuer i
den sammenheng, og det ble også referert til det i norsk presse.
Nå har vi innenfor bistandsbudsjettets
ramme, som ble vedtatt av Stortinget, sett på mulighetene for å
øke satsingen med ytterligere 85 mill. kr. Som sagt er vi allerede
en av de største giverne her, og vi vil fortsette dette arbeidet fremover.
Marit Nybakk (A) [12:15:25]: Jeg vil gjerne understreke at
det at kvinner har kontroll over egen kropp, er en veldig viktig
del av likestillingsarbeidet i utviklingsland. At de har tilgang
til prevensjon, at de har trygge fødsler, at de har rett til trygge
aborter, må være en prioritert oppgave også innen norsk bistand.
Faktisk er det slik at de to farligste dagene i en kvinnes liv,
er den dagen hun blir født, og den dagen hun setter liv til verden.
Det må vi gjøre noe med, og derfor er det viktig at dette feltet
prioriteres.
Det er bra at regjeringen styrker
denne satsingen nå. Jeg vil spørre utenriksministeren: Vil utenriksministeren
gjøre dette til et satsingsområde også i den utviklingsmeldingen som
kommer rundt påsketider, så lenge det også ligger mye om dette i
den handlingsplanen som han selv nevnte?
Utenriksminister Børge Brende [12:16:27]: Svaret på det er
ja. Jeg leste akkurat igjennom den delen av utkastet til stortingsmelding
i går kveld, og det er gitt en bred omtale, og vi varsler også en
ytterligere opptrapping innenfor dette området.
Jeg er helt enig i det representanten
sier om kvinners rett til seksuell og reproduktiv helse og trygge
aborter. Når vi ser at det kommer til å bli en nedgang i finansieringen fra
en stor giver, har vi også når dette har skjedd tidligere, vist
at vi kan trappe opp. Det at vi allerede gjennom statsministeren
varsler en økt satsing på 85 mill. kr, er godt mottatt. Og for at
det ikke skal være noen misforståelser: Nederlands utviklingsminister
Lilianne Ploumen, som opprinnelig tok initiativet til «She Decides»,
har skrevet til meg og takket for norsk støtte og engasjement i
dette. Så de har i alle fall opplevd at vi støtter opp om dette.
Åsmund Aukrust (A) [12:17:42]: Vi fortsetter innenfor samme
tematikk: «USA har stanset all bistand til organisasjoner som tilbyr
eller gir informasjon om abort. Av den grunn har en del europeiske
land nå tatt initiativ til en giverkonferanse i Brussel for reproduktiv
helse. I Norge har vi tidligere denne perioden sett kutt til bl.a.
UNFPA og kvinneretta bistand.
Hvorfor er ikke Norge blant initiativtakerne
til giverkonferansen, og vil utenriksministeren raskt foreslå økninger
i bevilgninger til arbeidet med abort og reproduktiv helse?»
Utenriksminister Børge Brende [12:18:12]: Jeg kunne vel tatt
kortversjonen og sagt ja, men jeg antar at representanten ønsker
at jeg gjentar noen av de samme tingene som jeg sa til representanten
Nybakk. De to spørsmålene er litt overlappende, så det må jo være
konsistens i de to svarene også.
Jeg kan igjen understreke at regjeringen
varsler allerede nå, som også statsministeren gjorde klart i helgen,
at støtten innenfor bistandsbudsjettet økes med 85 mill. kr til
aktører som rammes av den såkalte munnkurvregelen. Norge er allerede
en av de største giverne globalt når det gjelder spørsmål om reproduktiv
helse, kvinner og likestilling. Vi har iallfall over én milliard
av vårt bistandsbudsjett som går til disse formålene.
Som jeg også sa til representanten
Nybakk, vil vi i forbindelse med stortingsmeldingen om utviklingspolitikk
og det å oppnå de nye bærekraftsmålene, varsle en ytterligere satsing
på dette fremover. Det er dessverre nødvendig på grunn av at dette
er en så viktig problemstilling, men vi opplever også nå, grunnet
beslutninger hos en stor giver, at det kan oppstå et gap her. Dette
gjør vi sammen med en rekke andre land for å bidra til fortsatt
tilstrekkelig finansiering av et så viktig område. En del av de
økte midlene vil gå til FNs befolkningsfond, UNFPA, sitt arbeid,
som også er viktig. Som jeg også nevnte til representanten Nybakk,
vil Norad invitere sentrale organisasjoner til å søke om støtte
basert på det gapet som nå oppstår når vi ser sviktende finansiering
fra USAs side. Der vil kriteriene være faglige knyttet til resultatoppnåelse,
effektivitet og finansielle behov og blir avgjort av Norad.
Regjeringen er i dialog med våre
partnere og andre land for å løfte kvinners seksuelle og reproduktive
rettigheter. Initiativet som Lilianne Ploumen tok til «She Decides», har
vår fulle støtte. Som jeg også understreket, har jeg vært positiv
til denne konferansen i Brussel 2. mars i år hele veien, og vi vil
være representert på regjeringsnivå der. Vi vil også der annonsere
vår økte støtte til feltet og vise til det vi planlegger i forbindelse
med stortingsmeldingen om utviklingspolitikk. Norge fortsetter som
en pådriver for å styrke kvinners tilgang til seksuell og reproduktiv
helse og trygge aborter.
Åsmund Aukrust (A) [12:21:15]: Takk til utenriksministeren
for det jeg syns var et positivt svar. Jeg mistenkte litt at noe
av bakgrunnen for at Norge ikke står som initiativtager sånn i utgangspunktet,
er at Norge ikke har en egen utviklingsminister, som stort sett
er de som står som arrangører fra de andre landene. Vi mener at
dette illustrerer viktigheten av at vi har en egen utviklingsminister
i Norge. Jeg synes allikevel det er veldig positivt at vi deltar
på ministernivå på denne viktige konferansen i Brussel, og jeg synes
det er positivt at statsministeren har varslet en økning. Det er
en god start, men det bør være en start, og det bør være en opptrapping
som helst bør komme allerede i revidert.
Mitt neste spørsmål handler om at
vi ikke vet nøyaktig hvordan denne amerikanske politikken vil komme
til uttrykk. Budsjettet til den nye administrasjonen legges fram i
april. FNs befolkningsprogram fikk i fjor 100 millioner dollar av
USA. Så mitt spørsmål er: Hvordan vil Norge og utenriksministeren
jobbe for å påvirke den nye amerikanske administrasjonen for at
den nye politikken skal bli så lite dramatisk som mulig?
Utenriksminister Børge Brende [12:22:22]: Jeg skal til USA
i neste uke og møte viktige representanter fra administrasjonen.
Et spørsmål er hvordan vi nå skal jobbe strategisk når det gjelder
kvinners reproduktive helse og spørsmål om jenters rettigheter,
også jenters rett til utdanning, som vi har hatt et godt samarbeid
med USA rundt, ikke minst siden den utdanningskonferansen vi hadde
i Oslo. Hvis USA velger å kutte disse 100 millionene til FNs befolkningsfond,
altså rundt 700–800 mill. kr, vil de nærmere 100 millionene som
vi nå kommer til å varsle i økt støtte i første runde, hjelpe godt.
De vil dekke en syvendedel av det deltaet. Vi vet også at andre
land, både Sverige og Nederland, planlegger betydelig økning i støtte,
så man vil iallfall på kort sikt kunne dekke opp dette. Det er synd
at vi ikke kan trappe opp, men at det i første runde rett og slett
blir å forsøke å dekke opp dette deltaet.
Åsmund Aukrust (A) [12:23:31]: Takk for svaret. Det er klart
at det som nå skjer i USA, er dramatisk dersom dette skal bli gjeldende
i hvert fall i fire år. Det er spesielt dramatisk når vi vet at
det i Europa er mange land som har dårlig økonomi, og vi har sett
bistandskutt også i Europa. Jeg syns derfor det var veldig bra at
Stortinget før jul gjorde et vedtak om at Norge i framtiden skal
ha bistandsbudsjett på 1 pst. av vår BNI.
Mitt spørsmål er om utviklingsmeldingen.
Kan utenriksministeren si noe om de vurderingene som han gjør om det
som nå skjer, hvor vi ser at en del spørsmål blir for kontroversielle?
Kommer det til å endre norsk bistandspolitikk? Bør Norge i større
grad prioritere områder hvor vi vet at ikke andre land kan være
med, som f.eks. rettighetene til abort, som jo vil være kontroversielt
for mange land? Bør Norge bør ta en større del av ansvaret på sånne
felt?
Utenriksminister Børge Brende [12:24:36]: Jeg er enig i at
det er bra at vi i Norge nå de fire siste årene har greid å komme
med budsjetter hvor vi som et av få land i verden har levert at
1 pst. av BNI har gått til utvikling, gjennom et godt samarbeid
med våre samarbeidspartier Venstre og Kristelig Folkeparti. Det
er vel kanskje verdt å merke seg at vi faktisk har hatt situasjoner
hvor vi har hatt utviklingsministre tidligere, og Norge ikke har
hatt 1 pst. av BNI til utviklingspolitikk, men de fire siste årene,
med en utenriksminister, har vi hatt 1 pst. av BNI. Det er som sagt
ikke minst grunnet det gode samarbeidet vi har hatt med Venstre
og Kristelig Folkeparti. Det er viktig at man også anerkjenner det.
Når det gjelder dette området fremover,
har jeg varslet at vi i forbindelse med stortingsmeldingen vil varsle
en ytterligere opptrapping. Det er ikke nytt, under Bush-administrasjonens
åtte år hadde man også den samme politikken, så vi har håndtert
dette tidligere, og det skal vi også greie nå.
Audun Otterstad (A) [12:25:57]: Jeg tillater meg å stille
følgende spørsmål til næringsministeren:
«Aftenposten hadde 15. februar overskriften
«Gutteklubben styrer i luften». Av 38 toppstillinger i næringen
er det 31 menn. Arbeiderpartiet mener det er et problem at den kjønnsmessige
balansen blant toppledere i næringslivet er så dårlig. Statsråden
svarer at hun blir oppgitt over disse siste tallene, og hun sier
at departementet nå jobber med en ny utredning. Etter snart 4 år
mangler statsråden åpenbart fortsatt verktøy for å få gjort noe.
Har statsråden tro på at hun kommer
til å få gjort noe for å sikre likestilling i næringslivet?»
Statsråd Monica Mæland [12:26:39]: Jeg er alltid glad for
å få spørsmål knyttet til likestilling. Og så er jeg også glad for
at Arbeiderpartiet også nå er opptatt av likestillingsspørsmål.
Dette var jo ikke noe som sto på dagsordenen da de satt i regjering
i åtte år.
Det er slik at CORE tidligere denne
måneden la fram et topplederbarometer som viser at i de 200 største
norske selskapene er 92,5 pst. i stillingen som administrerende
direktør menn. Det betyr at problemstillingen slett ikke er unik
for flyselskaper, som er utgangspunktet for representanten. Jeg
mener det er tall vi ikke skal si oss fornøyd med.
Vi må ha et mål – og regjeringen
har et mål – om å få flere kvinner inn i ledende posisjoner i næringslivet,
fordi næringslivets organisasjoner og bedrifter har en veldig viktig
rolle og et ansvar for å arbeide bevisst med likestillingsspørsmål,
målrettet å rekruttere og bruke virkemidler for å beholde dyktige
kvinner. Så anerkjenner jeg også at denne jobben må skje i næringslivet
og i regi av næringslivet. Det betyr også at de kontrollerer de
viktigste virkemidlene i den anledning.
Derfor er jeg overfor næringslivet
veldig tydelig på at dette er en situasjon som næringslivet ikke
er tjent med. Man går glipp av veldig mye god kompetanse når man
velger bare fra halvparten av befolkningen, gitt at vettet er ganske
jevnt fordelt i hele befolkningen.
Vi har fra regjeringens side forsterket
våre forventninger til dette arbeidet der hvor jeg har det viktigste
og største ansvaret, nemlig statlige selskaper. Staten i Norge er
en stor eier – vi eier de største og viktigste selskapene i Norge.
Det betyr også at den jobben vi gjør, er viktig, og forhåpentligvis
har det en smitteeffekt overfor resten av næringslivet. Vi har forsterket
våre forventninger til hvordan styrene jobber med dette. Vi følger
det opp i eierdialogen, og jeg har også møter med styrelederne i
de statlige selskapene rett og slett for å få utvekslet informasjon
om hvordan det jobbes med det, slik at man kan gi hverandre gode innspill.
Jeg ser også en stor endring bare gjennom de to siste årene i hvordan
flere og flere selskaper jobber målrettet med dette.
Vi har lagt fram en likestillingsmelding
hvor vi også lanserer en rekke tiltak. Det handler ikke minst om
hvordan vi får flere kvinnelige gründere som leder egne bedrifter.
Så er det riktig at jeg har bedt
om at vi innhenter en rapport. Hva er det som gjør at man greier
å bli bedre på likestilling i akademia, i politikk, i organisasjonsliv,
men ikke i næringslivet? Jeg tror vi trenger kunnskap, og jeg mener at
den kunnskapen kan danne grunnlaget for politikk.
Så har jeg lyst til å si til slutt
at politikk virker. Andelen kvinnelige styreledere i selskaper hvor
staten er på eiersiden, var i det siste året de rød-grønne styrte,
2012, 27 pst. I september 2016 var andelen økt til 46 pst. Så det
nytter å gjøre en jobb.
Audun Otterstad (A) [12:29:47]: Jeg er helt enig med statsråden
i at politikk virker, og det kunne ha vært fristende å la den spydige
kommentaren om likestillingspolitikk vandre forbi. Men vi kan jo
legge fakta og statistikk til grunn og se på om andelen som tok
pappaperm f.eks., gikk opp eller ned da Arbeiderpartiet satt i regjering,
og statistikken nå som Høyre sitter i regjering.
17. mai 2015 var det en stor sak
i Dagens Næringsliv, der det var meldt at Statoil, Yara og Telenor
hadde fått nye toppledere, og alle var menn. Næringsministeren var
ikke fornøyd med situasjonen, og hun sa:
Jeg vil kvitte meg med styremedlemmer
som ikke jobber aktivt for å innfri eierskapsmeldingens kvinnekrav
i selskaper med staten på eiersiden.
Så spørsmålet mitt til næringsministeren
er da: Hvilke styremedlemmer har næringsministeren kvittet seg med
i løpet av disse to siste årene, for å bruke hennes betegnelse, for
å oppnå flere kvinnelige toppledere?
Statsråd Monica Mæland [12:30:48]: Jeg husker ikke at oppslaget
var 17. mai 2015, men det er mulig at spørreren har rett i det.
Det jeg husker, er at det var stor bestyrtelse hos enkelte fordi
jeg sa at vi skal måle styremedlemmer også på den jobben de gjør
når det gjelder forventninger til samfunnsansvar, og dette er en
del av de forventningene. Jeg kan forsikre representanten om at
vi måler styrene på den jobben de gjør, både jobben de gjør rent
forretningsmessig, og jobben de gjør knyttet til å jobbe mot korrupsjon,
jobbe for mangfold og likestilling – i det hele tatt innfri våre
forventninger på dette området. Og så skjer det utskiftninger. Det
er nok for representanten å gå inn og se i de eierberetningene som
blir lagt fram hvert år. Da vil man se de endringene som har skjedd
i de ulike styrene fra år til år.
Audun Otterstad (A) [12:31:37]: Da kan man jo velge å tolke
næringsministeren dit hen at ifølge henne er det  å kvitte seg med
styremedlemmer blitt gjennomført på denne bakgrunn.
Tidligere næringsminister Ansgar
Gabrielsen beskrev det som, da man innførte kvoteringsloven for
styrene, at det var som å legge hånden foran øynene, og valgkomiteen leter
i blinde. Hvis man nå skal legge til grunn at statsråden har kvittet
seg med styremedlemmer, slik hun beskrev det, som ikke bidro til
å rekruttere flere kvinnelige toppledere, hvilke andre tiltak er
det hun ser for seg, siden hun også legger til grunn at politikk
virker?
Statsråd Monica Mæland [12:32:22]: Nå sa jeg i mitt første
svar hvordan jeg har jobbet med dette fra jeg overtok. De viktigste
virkemidlene i privat næringsliv er det næringslivet selv som har.
Det vi må gjøre, er å gjøre dem oppmerksom på virkemidlene og ikke
minst på viktigheten av at man velger fra hele befolkningen.
Så vil man se en utvikling i de
statlig eide selskapene hvor andelen kvinnelige styremedlemmer har
gått opp, andelen kvinnelige styreledere har gått opp. Det handler
om den jobben man gjør fra dag til dag når man sitter i regjering,
og jeg mener det er viktig.
Når det gjelder endringer i styrene,
kommer jeg ikke til å kommentere det. Det ville være helt uvanlig
å gjøre. Men det er klart det skjer utskiftninger basert på våre
forventninger og de resultatene som styrene framviser på ulike områder,
også dette.
Kirsti Bergstø (SV) [12:33:29]: «Regjeringens forskriftsendringer
for registrering av passasjerskip setter minst 700 norske arbeidsplasser
i fare for utflagging. Arbeiderne blir erstattet av utenlandske
ansatte på dårligere lønns- og arbeidsvilkår. Begrunnelsen til endringen
er at dagens ordning strider mot EØS-avtalen.
Betyr det at statsråden ikke fører
en politikk hun selv ønsker, men gjør det på grunn av krav fra Brussel,
eller er politikken i tråd med regjeringens vilje, men at regjeringen skyver
EØS-avtalen foran dere?»
Statsråd Monica Mæland [12:34:13]: For å svare på det enkle
først: Selvfølgelig fører regjeringen den politikken vi selv ønsker.
Vår politikk framgikk av den maritime strategien som ble lagt fram
i mai 2015. Den bygde på anbefalingene fra et partssammensatt utvalg.
Alle deler av de anbefalingene var ikke like enkle å ta stilling
til, men jeg har vært opptatt av at denne næringen trenger forutsigbarhet
og langsiktige rammebetingelser. Vi trenger å sikre norsk maritim
kompetanse.
Så er det klart at vi også må forholde
oss til EØS-samarbeidet. Det innebærer at vi ikke bare kan forholde
oss til de delene av EØS-avtalen som vi synes skal gjelde, og plukke
bort dem vi ikke synes skal gjelde. Slik er det ikke.
Så tror jeg representanten har misforstått.
Det er ikke slik at vårt forslag om å endre fartsområdereglene for
utenriksferger i NIS er begrunnet i EØS-avtalen. Det er begrunnet
i det partssammensatte utvalgets anbefalinger til regjeringen, hvor
det selskapet det her gjelder, Color Line, var veldig tydelig overfor
utvalget, og overfor oss senere, på at de ikke så at det var kommersielle
rammebetingelser som ga nødvendig konkurransekraft i markedet, og
at deres alternativ var å flytte hele selskapet til dansk internasjonalt
skipsregister. Det betyr at vi ville tapt 2 500 arbeidsplasser.
Vi foreslo da å endre disse reglene, for å beholde så mange arbeidsplasser
som mulig, og avverge at vi mistet 2 500. Vi framla et forslag og
sendte det på høring høsten 2015, i tråd med det fartsområdeutvalget
hadde foreslått, men det har altså ikke latt seg gjennomføre på grunn
av EØS-rettslige problemstillinger. Dette har sammenheng med at
utvalget også anbefalte å innføre en særskilt støtteordning for
utenriksferger i NIS. EFTAs overvåkingsorgan, ESA, som godkjenner
norske statsstøttetiltak, har gitt uttrykk for at de ikke vil godkjenne
en slik støtteordning før det er avklart om fartsområdebegrensningene
for de aktuelle skipene er i samsvar med EUs indre markedsbestemmelser.
ESA kan altså ikke gi tilslutning til en støtteordning som tilgodeser
et tiltak så lenge det er tvil om markedsbestemmelsene er overholdt.
I den forbindelse har ESA særlig pekt på at det er problematisk
å forskjellsbehandle ulike geografiske områder innenfor EUs indre marked.
Formålet med det forslaget som nå
er ute på høring, er fra regjeringens side utelukkende å innrette
fartsområdebegrensningene på en mer nøytral måte. Virkningene av forslaget
vil, etter det vi kan se, ikke få noen andre konsekvenser enn det
utvalget foreslo. En utsettelse av disse endringene har vi fått
klar tilbakemelding på kan medføre at vi mister flere hundre arbeidsplasser,
og det kan vi ikke innestå for.
Kirsti Bergstø (SV) [12:37:36]: Det er ikke lett å være partssammensatt
utvalg når det gjøres arbeid parallelt. Nå har jeg nylig vært ute
og deltatt på markeringen utenfor, hørt på appeller og holdt appell.
Der er flere hundre sjøfolk samlet, også i et nordisk fellesskap.
Markeringen har paroler om at man er imot endringsforskriften, og
man mobiliserer til kamp mot sosial dumping. En av parolene er at
sjøfolk ikke skal gå fra hav til Nav. Da lurer jeg på – når jeg
hører statsrådens forklaring – om det er de flere hundre sjøfolkene
der ute som har misforstått budskapet til statsråden, eller om det
ikke er noen grunn til bekymring.
Statsråd Monica Mæland [12:38:25]: Denne forskriften er nå
på høring, og en del av vårt demokrati er heldigvis slik at man
kan være enig eller uenig, og man kan demonstrere hvis man er uenig.
Jeg anerkjenner fullt ut organisasjonenes rett til å peke på at
de er uenig i denne endringen. Men jeg må bare gjenta: Vårt alternativ
var ikke å redde 700 arbeidsplasser, vårt alternativ var å miste
2 500 arbeidsplasser. Det var den realiteten vi sto i, og det var den
realiteten som gjorde at vi nå har forsøkt å innrette disse reglene
slik at man oppnår det som var formålet med reglene, nemlig å beholde
viktig maritim kompetanse i Norge.
Kirsti Bergstø (SV) [12:39:09]: For å finne gode løsninger
må man også gjerne sitte på samme informasjon og faktisk jobbe i
lag i de utvalgene som er satt ned, og flere har fremmet kritikk
om at her har det ikke vært ryddig nok. Men statsråden nevnte flere
eksempler på politikk som ikke lar seg gjennomføre på grunn av EØS,
og er det noe vi vet, er det at norske interesser ikke løfter seg
selv inn mot EU-systemet. Da er jeg veldig interessert i å høre en
litt nærmere beskrivelse av på hvilken måte statsråden og regjeringen
har fremmet norske interesser og norske sjøfolks interesser opp
mot EU-systemet. Det er ikke noe som har preget norsk offentlighet.
Statsråd Monica Mæland [12:40:09]: Her var det veldig mange
påstander. Jeg har ikke fått en eneste tilbakemelding om at utvalgets
arbeid var uryddig. Jeg må bare si at jeg har møtt utvalget, vi
var veldig opptatt av å sette sammen et bredt sammensatt utvalg,
og alle fikk delta i viktige debatter. Så det å si at prosessen
der har vært uryddig, det forstår jeg rett og slett ikke. Det kom
en rapport, den siste i januar 2015. Der er det anbefalinger, og de
anbefalingene har vi altså forsøkt å følge opp. Så var ikke alle
enig i alt, og det har vært vanskelige avveininger. Det har det
også vært for regjeringen, men vi har forsøkt lojalt å følge opp
så godt vi har kunnet, for å sikre. Hele formålet med utvalget var
å sikre maritim kompetanse, sikre flere sjøfolk og ikke minst sikre
flere norske skip med norsk flagg. Det var hele hovedhensikten med
dette arbeidet.
Så kan jeg også forsikre representanten
om at jeg har personlig hatt flere møter med ESA for å forsøke å
forklare at vi mener de ordningene vi har, er i tråd med EØS-retten.
Dag Terje Andersen (A) [12:41:31]: Jeg tillater meg å stille
følgende spørsmål til næringsministeren:
«I forslag til endringer i forskrift om fartsområde
for passasjerskip registrert i Norsk internasjonalt skipsregister (NIS)
legger regjeringen opp til at også ruter Oslo–København og Stavanger/Bergen–Hirtshals
med små grep kan flagges til NIS. Dette åpner igjen for at nordisk
mannskap kan erstattes av mannskap på lavere lønn og dårligere arbeidsvilkår.
Hvorfor ønsker statsråden denne
endringen som kan ramme nordiske arbeidstakere?»
Statsråd Monica Mæland [12:42:06]: Regjeringen satte i 2014
ned et fartsområdeutvalg for å legge til rette for at Norge også
i framtiden skal være en betydelig sjøfartsnasjon med en stor norsk
flåte. Antall NIS-registrerte skip hadde falt kontinuerlig siden
tidlig på 1990-tallet – med om lag 100 skip bare under den forrige
regjeringen. Fra begynnelsen av 2015 snudde denne utviklingen, og
i 2016 økte antall NIS-skip med 44. Antall skip i handelsflåten
i NOR har siden vi tiltrådte, holdt seg stabilt.
Så er det en veldig utfordrende
situasjon knyttet til offshoremarkedet. Vi vet at veldig mange skip
ligger i opplag, og at altfor mange sjøfolk har mistet jobben. Det
er veldig alvorlig. Men da er det jo ekstra viktig at regjeringen
allerede i mai 2015 la fram en maritim strategi. Vi har styrket nettolønnsordningen,
det ligger nå et forslag om å lovfeste nettolønnsordningen. Dette
gjør vi rett og slett for å sikre norsk sjømannskompetanse. Den
er viktig på sjøen, men vi vet også at den er veldig viktig på land
når vi designer, utstyrer og bygger skip. Vi vet at etter at fartsområdebegrensningene
og styrkingen av tilskuddsordningen for sjøfolk ble satt i verk,
er ordningen økt med rundt 1 000 personer – 400 i NOR kystfart og
600 om bord på NIS-konstruksjonsskip.
Vi har vært opptatt av å styrke
ordninger som omfatter alle ansatte om bord i NOR-passasjerskip.
I tillegg har vi fjernet begrensningen for maksimal utbetaling per
sysselsatt. Det er så langt vi kan gå innenfor rammene av statsstøtteregelverket.
Fartsområdeutvalget foreslår også
en oppmykning av fartsområdebegrensningene for NIS-passasjerskip
i utenriksfart. Der har jeg tidligere svart at alternativet her
ikke var å redde de 700 Color Line har varslet skal miste jobben.
Alternativet var å miste 2 500 arbeidsplasser. Det er ikke med lett
hjerte vi fremmer disse endringene, men alternativet er enda vanskeligere.
Regjeringen kan ikke bestemme hvilke
rederier som skal flagge hvor, det er frihet til å flagge til de
statene man vil, men vi har gjort vårt for å styrke tilskuddsordningen for
norske sjøfolk.
Dag Terje Andersen (A) [12:44:41]: I utgangspunktet var det
jo snakk om Oslo–Kiel, og med de endringene som nå er gjort, som
henviser til 175 nautiske mil, er det altså mulig for ruter fra
Norge til Danmark som kommer innenfor muligheten, å flagge til NIS.
Det er altså 700 i Norge som mister
jobben på grunn av regjeringas vedtak, men det påvirker også arbeidsmarkedet
i Norden. Jeg forutsetter at statsråden har diskutert det med sine
nordiske kollegaer, og da er spørsmålet mitt: Hva synes hennes nordiske
kollegaer om at Norge nå blir et foregangsland med hensyn til å
gjøre det enklere å få lavere lønn til folk som jobber på fergene?
Statsråd Monica Mæland [12:45:31]: Jeg er helt uenig i premissen
for spørsmålet. Det er ikke slik at det i dag går ruter – med unntak
av Oslo–København – som vil kunne flagge til NIS og gjøre de endringene
som representanten beskriver. Fjord Line kan det f.eks. ikke med
det rutenettet de har i dag.
Så er det altså slik at disse forskriftene
er på høring. Hele poenget med en høring er å få innspill til å
dra en konklusjon. Høringsfristen er 3. mars. Jeg har tenkt å gå
grundig gjennom de høringssvarene som kommer, og se på de konsekvensene
disse endringene har. Men jeg har lyst til å minne representanten
om at man har et stort ansvar for å sikre norske sjøfolk, og alternativet
er – slik vi har det akkurat nå – veldig, veldig mye vanskeligere.
Dag Terje Andersen (A) [12:46:18]: Jeg er utmerket klar over
vårt ansvar for å sikre norske sjøfolk. Blant annet har jeg stått
i en strid for nettolønnsordningen, motHøyre, i mange år. Statsråden
kan dra til Vestlandet når som helst og nevne Stø kurs og få beskjed
om at da var det forutsigbarhet og stabilitet i sjøfarten. Veldig
mange av de endringene som har skjedd knyttet til nettolønnsordningen
i ettertid, nå når Høyre har snudd, er vi veldig for. Vi har et
positivt engasjement for sjøfarten sammen. Men det vi er uenig i,
er det grepet som nå blir gjort med hensyn til et rederi – det er
i all hovedsak snakk om ett rederi – som har veldig gunstige vilkår
i norsk sammenheng, men som altså nå ønsker å unngå norske ansatte
på deler av sin fart. Det er bakgrunnen for at vi stiller spørsmålet.
Så er jeg glad for at statsråden
sier at hun skal ta høringen på alvor, for det var i hvert fall
sånn noenlunde det som ble sagt. Nå er det jo sånn at noen av dem
som satt i utvalget, faktisk har skiftet standpunkt etter det nye
forslaget til løsning som statsråden nå kommer med. Betyr det at det
kan være mulig at statsråden tar hensyn til det som kommer inn i
høringen og ikkegjennomfører
det forslaget som det nå er en stor demonstrasjon mot på Eidsvolls plass.
Statsråd Monica Mæland [12:47:32]: Historiebeskrivelsen til
representanten er selvfølgelig fascinerende, og jeg er naturlig
nok veldig uenig i den. Jeg vet ikke at Arbeiderpartiet i åtte år
i regjering styrket nettolønnsordningen. Jeg vet ikke at Arbeiderpartiet
i regjering lovfestet ordningen. Jeg vet at man etter at man forlot
regjering er blitt veldig for disse endringene, men jeg overtok
altså ikke et kontor hvor man hadde satt i gang noe arbeid på maritim
næring i det hele tatt. Det er situasjonen. Det arbeidet ble igangsatt
da vi overtok, da vi satte ned et fartsområdeutvalg som ga oss noen
anbefalinger. De forsøker vi å følge opp.
Så kan jeg bekrefte at vi tar høringer
på alvor. Jeg kommer til å lese innspillene nøye. Vi kommer til
å gjøre grundige vurderinger.
Men jeg må bare gjenta: Alternativet
vårt er ikke å sikre 700 ansatte. Alternativet er å miste 2 500.
Og hvis representanten ikke tror meg, får han jo snakke med det
rederiet vi her snakker om, som har sagt at de vil flytte til DIS
– Dansk Internasjonalt Skipsregister – slik Fjord Line har gjort.
Det er situasjonen.
Else-May Botten (A) [12:48:47]: «I forbindelse med lovfestingen
av nettolønnsordningen har statsråden uttalt: «Vi konkurrerer med
andre nasjoner som har andre lønnsvilkår. Derfor er denne tilskuddsordningen
helt avgjørende hvis vi skal beholde norsk kompetanse. Det handler
om å ha konkurransedyktige rammebetingelser.» Samtidig fremmer hun
et forslag om endringen av fartsområdebegrensningene for NIS som
setter 700 norske arbeidsplasser i fare.
Mener statsråden at rammebetingelsene
for NOR ikke er konkurransedyktige?»
Statsråd Monica Mæland [12:49:21]: Jeg kan godt gjenta at
regjeringen nettopp for å møte en situasjon hvor det ble stadig
færre skip i NIS, og hvor vi så at vilkårene for norske sjøfolk
ikke var gode nok, satte ned et fartsområdeutvalg som vi fikk en
rapport og en anbefaling fra som vi har forsøkt å følge opp. Det
skjedde altså at 100 skip forlot NIS da Arbeiderpartiet satt i regjering.
Så har vi fått en veldig utfordrende
situasjon knyttet til offshoremarkedet med skip i opplag og med
altfor mange sjøfolk som har mistet jobben som følge av en global
situasjon og overkapasitet i offshoremarkedet. Derfor mener jeg
også at det har vært veldig viktig at regjeringen allerede i mai
2015 la fram en strategi, at vi har styrket nettolønnsordningen,
og at vi følger opp de anbefalingene vi får. Vi ser nå at på tross
av den veldig vanskelige situasjonen som deler av næringen er i,
har antallet økt med 1 000 – rundt 400 i NOR kystfart og 600 om
bord på NIS konstruksjonsskip. Vi er opptatt av ordninger som sikrer
tilskudd til alle ansatte om bord i NOR passasjerskip, og vi har
fjernet grensen for maksimal utbetaling per sysselsatt. Det er så
langt vi kan gå, som jeg også har sagt før, innenfor rammen av statsstøtteregelverket.
Så har også fartsområdeutvalget
anbefalt oppmyking i NIS passasjerskip utenriksfart. Der er vi i
en situasjon hvor vi kan la være å gjøre noe – da mister vi 2 500
ansatte, det har Color Line vært veldig tydelig på overfor utvalget
og overfor meg – eller vi kan forsøke å skape et regelverk som er
tilpasset det handlingsrommet vi har innenfor EØS-retten. Det forslaget
er nå på høring. Jeg har sagt det før, og jeg gjentar det gjerne,
at det er en høring hvor høringsfristen går ut den 3. mars, og jeg
har tenkt å lese høringsinnspillene nøye. Jeg ser ikke at det vi
nå foreslår, vil endre den faktiske situasjonen og innholdet i det
fartsområdeutvalget foreslo, rent bortsett fra at dette kan vi notifisere
i ESA.
Else-May Botten (A) [12:51:42]: Jeg takker for svaret.
Jeg må bare starte med å si at det
svaret som statsråden ga Dag Terje Andersen i stad, var totalt historieløst
med tanke på nettolønnsordningen slik den har vært i Norge. Det
er beklagelig at statsråden ikke har satt seg bedre inn i historien.
I 2015 ble taket hevet for utenriksferger
og nettolønnsordningen gjeldende fra første sjømann. Dette sikret NORs
konkurransekraft overfor Danmark. Color Line selv uttalte da at
nå blir NOR langt på vei konkurransedyktig overfor DIS, altså det
danske skipsregisteret. På tross av dette vil regjeringen tillate
Color Line å flagge om til NIS for ytterligere å kutte kostnader
gjennom å erstatte opp til 700 norske arbeidstakere med arbeidstakere
som er villig til å jobbe under helt andre lønns- og arbeidsvilkår.
Jeg må bare spørre statsråden igjen
– og det er egentlig et veldig enkelt spørsmål, et spørsmål man
kan svare ja eller nei på: Mener statsråden at nettolønnsordningen
er konkurransedyktig i dag, eller er den ikke konkurransedyktig
i dag?
Statsråd Monica Mæland [12:52:46]: Hvis representanten mener
at Arbeiderpartiet jobbet for å lovfeste nettolønnsordningen, eller
å styrke den eller utvide den, er det rett og slett feil. Det er
ikke riktig. Det ble gjort av denne regjeringen.
Jeg kan enten forholde meg til de
opplysningene jeg får, eller jeg kan la det være. Det kan også representanten.
Og selv om det er valgkamp, mener jeg at vi må være noenlunde anstendige
i det vi gjør. Color Line kan flagge dit de vil. Hvis representanten
vil innestå for en politikk som medfører at 2 500 ansatte i maritim
sektor mister jobben, er hun selvfølgelig fri til det. Jeg ønsker
ikke det. Jeg ønsker å finne andre løsninger, som gjør at vi beholder
vår konkurranse og vår kompetanse innenfor maritim næring. Derfor fremmer
vi dette forslaget.
Jeg gjentar gjerne: Det er ikke
med lett hjerte, men alternativet er veldig mye verre.
Else-May Botten (A) [12:53:42]: Det er fortsatt historieløst
når vi hører den beskrivelsen statsråden har av nettolønnsordningen.
Det var viktig å få forutsigbarhet
for nettolønnsordningen. Det fikk man med Dag Terje Andersen som
næringsminister i 2007, innført i 2008, for det var veldig usikkert mens
Høyre satt i regjering. Så kom man med lovfesting i programforslaget.
Fremskrittspartiet sa i den tiden vi styrte landet, at man måtte
få lovfestet dette. Det gikk tre og et halvt år før det kom tre
ark til Stortinget fra statsråden om at nå skal vi få en lovfestet
nettolønnsordning.
Når det gjelder fartsområdebegrensningen
og utvalget, hevdet Color Line at konkurranseulempen deres var på
om lag 160 mill. kr. Så har man løftet nettolønnsordningen. Da er
det interessant å høre: Hvilke tall har Color Line lagt fram for
statsråden, og på hvilket grunnlag er det statsråden nå kategorisk
kan hevde at alternativet til fartsområdeoppmykningen er flagging
til Danmark for Color Line?
Statsråd Monica Mæland [12:54:45]: Jeg skal gjøre dette veldig
enkelt. Jeg er kjent med at Arbeiderpartiet på sitt landsmøte i
2013 gikk inn for en lovfesting – inn i valgkampen i 2013. Det fantes
ikke dokumenter som tydet på at man hadde brukt det halvåret til
å gjennomføre en slik lovendring. Når det kommer fra denne regjeringen nå,
er det fordi vi først har fått på plass nye regler knyttet til en
nettolønnsordning. Før man vet hvordan det ser ut, kan man faktisk
ikke foreslå å lovfeste den.
Så må jeg bare gjenta: Color Line
kan flagge dit de vil. De sier de vil flytte til DIS hvis forslaget
fra fartsområdeutvalget ikke blir vedtatt. Jeg kan forholde meg
til det eller ikke. Jeg forsøker å forholde meg til det, rett og
slett fordi alternativet er mye verre.
Odd Omland (A) [12:55:46]: «14. mai 2014 sendte ESA et brev
hvor de tok opp fartsområdebegrensningene for passasjerskip i NIS
med norske myndigheter. Dette var samtidig som partene i Fartsområdeutvalget
forhandlet om løsninger knyttet til nettopp denne problemstillingen.
Hvorfor informerte ikke statsråden
utvalget om dette, og mener statsråden at det er godt trepartssamarbeid
å holde tilbake slik sentral informasjon?»
Statsråd Monica Mæland [12:56:15]: Det er riktig at ESA skrev
et brev 14. mai 2014 og stilte spørsmål om gjennomføringen av EU-forordning
4055/86 i norsk rett. Forordningen, som er tatt inn i EØS-avtalen,
gir EU- og EØS-borgere rettigheter til å yte skipsfartstjenester
mellom medlemslandene. Norge ble bedt om å klargjøre gjennomføringen
av forordningen med hensyn til fartsområdebegrensningen som gjelder
for passasjerskip registrert i NIS.
Nærings- og fiskeridepartementet
svarte i brev av 15. juni 2014 at forordningen fullt ut var gjennomført
ved lov om fri utveksling av tjenesteytelser innen sjøtransport av
4. desember 1992. Det ble vist til at EU- og EØS-borgere har rett
til å yte de aktuelle skipsfartstjenestene til og fra Norge med
skip under både norsk og utenlandsk flagg.
På det tidspunktet var det alt annet
enn klart at dette kunne være sentral informasjon for utvalgets
arbeid. Det er ikke uvanlig at ESA sender brev til norske myndigheter
og ber om informasjon om gjennomføring av EØS-regler i norsk rett.
Først i prosessen med å notifisere tilskuddsordningen høsten 2015/våren
2016 ble vi kjent med at ESAs vurdering av saken betydde at de ikke
ville godkjenne en støtteordning for de aktuelle skipene.
Det å endre fartsområde uten samtidig
å innføre en tilskuddsordning ville klart svekket konkurransekraften
til og sysselsettingen av norske sjøfolk på de aktuelle skipene.
Vi har derfor gått i dialog med ESA, med det utfall at vi nå foreslår
en begrensning av fartsområde som vi vurderer at det ikke kan være
tvil om at er i tråd med EØS-avtalen. Det betyr at støtteordningen
kan bli godkjent. Samtidig endrer det ikke vår tidligere vurdering
av at forordningen fullt ut er gjennomført i norsk rett.
Odd Omland (A) [12:58:21]: Iallfall opplever ikke arbeidstakersiden
at dette har vært en god prosess og et godt samarbeid. Statsråden
har ved gjentatte anledninger, også i dag, trukket fram at Fartsområdeutvalget
har stilt seg bak løsningen. Det hun ikke nevner, er at både LO
og Sjømannsforbundet var imot, og at løsningen ble funnet under
et sett av forutsetninger som nå er endret. Utvalget ble bedt om
å holde seg innenfor rammen av nettolønnsordningen, og det er nå
flere hundre millioner mer på bordet. Color Line får nå refusjon
for hele besetningen, uten et tak, en betydelig forbedring for rederiet,
og utvalget fikk ikke beskjed om at ESA hadde tatt tak i saken.
Summen av disse endringene gjør at det ikke bare er LO og Sjømannsforbundet
som står samlet bak kritikken, men en hel arbeidstakerside. Hvordan
kan statsråden da hevde at disse endringene er ønsket av partene
i Fartsområdeutvalget?
Statsråd Monica Mæland [12:59:33]: Igjen kommer det antydninger
om at det ikke har vært en god prosess. Jeg stusser over det. Jeg
mener at Fartsområdeutvalget gjorde en viktig jobb. Jeg mener vi
lojalt har forsøkt å følge opp de anbefalingene vi fikk, vel vitende
om at alle ikke var for alt. Det har jeg sagt i alle sammenhenger.
Jeg innkalte partene da jeg ble
klar over at ESA ikke ville notifisere støtteordningen. Det er altså
ikke fartsområdeendringene, men støtteordningen som er det vi ønsker å
innføre for å beholde norsk maritim kompetanse. Jeg innkalte dem
til et møte nettopp for å diskutere hva vi nå skal gjøre for å prøve
å imøtekomme dette. Det var bakgrunnen for den forskriften som nå
er på høring. Høringsfristen går ut 3. mars, og vi skal selvfølgelig
gjennomgå innspillene veldig nøye.
Odd Omland (A) [13:00:22]: Først vil jeg si at jeg synes statsråden
er temmelig historieløs når hun beskriver Arbeiderpartiets innsats
i forbindelse med nettolønnsordningen. Det er slik at i vår tid
økte den med 60 pst., og Høyre stemte faktisk imot. Dette er jo
ikke den eneste saken som handler om utfordringer for gode lønns-
og arbeidsvilkår i norske farvann. Regjeringen deler Arbeiderpartiets
ambisjon om en stor satsing på havområder, men det er en avgjørende
forskjell. For vår del innebærer det at det skapes trygge arbeidsplasser
med anstendige lønns- og arbeidsvilkår, mens regjeringen ser ut
til bare å ville la markedet råde.
Før jul ba vi om en utredning om
mulighetene for samme lønns- og arbeidsvilkår på norsk sokkel, mens
Høyre og Fremskrittspartiet stemte imot. Hvorfor vil ikke statsråden
søke mer kunnskap på det området?
Statsråd Monica Mæland [13:01:22]: Spørsmålet om allmenngjøring,
som Arbeiderpartiet nå har kastet seg på, var ikke noe man innførte
da man satt i regjering. Det var heller ikke noe man utredet da
man satt i regjering. Det var det antakeligvis ganske gode grunner
for. Allmenngjøring er ikke noe nytt. Det var også diskutert av
utvalget, og utvalget sier når de redegjør for problemstillingen:
«Det er imidlertid betydelig usikkerhet
knyttet til om slike krav vil være forenlige med EØS- og folkeretten.»
Det sier i grunnen ganske mye om
de juridiske problemene dette kan skape, og også om det vil være
brudd på den tradisjonen norske myndigheter har hatt for skipsfarten.
Den er global. Vi jobber for å bygge ned grensene nasjonalt, ikke
bygge opp nye. Det er bakgrunnen for at dette ikke er blitt foreslått
av regjeringen. Dette var diskutert av utvalget. Det fikk ikke flertall
fordi det hefter betydelig usikkerhet ved det, ved siden av at det
politisk er krevende.
Presidenten: Dette
spørsmålet, fra representanten Geir Pollestad, vil bli tatt opp
av representanten Sofie Margrethe Selvikvåg.
Sofie Margrethe Selvikvåg (Sp) [13:02:41]: Mitt spørsmål
går til næringsministeren og lyder som følger:
«Har statsråden et mål om at det skal bli
flere norske sjøfolk i framtida?»
Statsråd Monica Mæland [13:02:53]: Dette svaret kunne jeg
gjort ekstra kort ved å svare ja. Men jeg skal gjerne tilføye at
hele bakgrunnen for å sette ned et fartsområdeutvalg i 2013 nettopp
var ønsket om å sikre norske sjøfolk. Det var et ønske om å få opp
antallet norske sjøfolk, og det var et ønske om å få flere skip
flagget hjem. Det er fordi norsk maritim kompetanse er viktig på
sjøen, men det er også viktig på land.
Som oppfølging av utvalgets arbeid
har vi styrket tilskuddsordningen for sysselsetting av sjøfolk betraktelig. Vi
har opphevet taket for maksimale utbetalinger per sysselsatt om
bord på NOR-skip i kystfart, NOR-skip passasjerskip i utenriksfart
og NOR-skip som betjener strekningen Bergen–Kirkenes. Vi har også
økt taket for maksimale utbetalinger per sysselsatt om bord på NOR-skip
i petroleumsvirksomhet, vi har åpnet for tilskudd fra første sjømann
om bord på NIS-skip, og vi har etablert egne tilskuddsordninger
for NIS-konstruksjonsskip og seilskip i NOR. Vi bevilger nå 2,1 mrd. kr
over statsbudsjettet til sysselsetting av norske sjøfolk, og vi
ser også at det fungerer. På tross av en veldig, veldig vanskelig
situasjon i offshoreflåten er antallet sjøfolk økt med nesten 1 000
– det til tross for den vanskelige situasjonen vi er i – og det
mener jeg viser at regjeringen har både vilje og evne til å satse
på norsk maritim kompetanse.
Sofie Margrethe Selvikvåg (Sp) [13:04:34]: Jeg takker for
svaret.
Da de rød-grønne tok over Nærings-
og handelsdepartementet i 2005, var det 9 430 sjøfolk i nettolønnsordningen
i gjennomsnitt. Åtte år senere var dette antallet i snitt økt til
12 100 sjøfolk. I andre termin 2016 var antallet sunket til 11 566
sjøfolk i ordningen. Jeg hører at statsråden likevel er fornøyd
med tingenes tilstand. Litt av problemet med ikke å erkjenne utfordringene
innenfor et område er ofte at da gjør en heller ikke noe med det.
Vil statsråden ta ansvar for at ikke ytterligere 700 arbeidsplasser
nå forsvinner, eller vil ministeren la næringen seile sin egen sjø?
Statsråd Monica Mæland [13:05:19]: Næringen skal slett ikke
seile sin egen sjø. Jeg er opptatt av at vi følger opp den politikken
vi la fram i 2015. Vi har 69 oppfølgingsvedtak som vi jobber med
i ulike departementer.
Jeg er heller ikke fornøyd med at
vi globalt har fått en veldig vanskelig situasjon knyttet til vår
største næring, altså petroleumsnæringen. Det er bakgrunnen for
den situasjonen vi har på offshoresiden av maritim næring. Dette er
altså verken en konsekvens av eller noe som kan møtes med endringer
i tilskuddsordningen. Den har vi endret – rett og slett fordi vi
har ønsket å styrke norsk maritim kompetanse. Men vi har mistet
mange dyktige sjøfolk, fordi det er en overkapasitet, og fordi det
skjer en omstilling og omstrukturering i flåten. Det kan ikke en
tilskuddsordning ordne opp i.
Sofie Margrethe Selvikvåg (Sp) [13:06:15]: I havstrategien
som regjeringen la fram i går, skrives det bl.a.:
«En betydelig del av veksten i maritim
næring i årene fremover antas å komme innenfor tradisjonell skipsfart
og i tilknytning til andre havnæringer, som havbruk og vindkraft
til havs.»
Videre skrives det:
«Et av våre fremste konkurransefortrinn
er våre kunnskapsrike oljeingeniører, prosessoperatører, sjøfolk,
fiskere og oppdrettere med høy operativ kompetanse på å utnytte
havet.»
Hvordan kan statsråden reise tilbake
og legge fram en havstrategi uten samtidig å ville søke kunnskap
om hvordan arbeidsmarkedet der ute bør og kan organiseres?
Statsråd Monica Mæland [13:06:56]: Jeg er ikke sikker på
om jeg skjønner spørsmålet. Jeg har nå redegjort for hvordan regjeringen,
siden den tiltrådte, har styrket maritim kompetanse, har styrket
tilskuddsordningen for å sikre norske sjøfolk. Det faktum at vi
har fått enorme fall i oljeprisene, at vi har fått kostnadskutt,
at vi har fått nedbemanninger, er ikke noe som verken er indisiert
i eller en konsekvens av norsk politikk. Dette er en global næring som
opptrer globalt. Men vi har over 250 000 mennesker som går på jobb
i havnæringene hver dag, og det representanten siterte, synes jeg
var ganske godt skrevet. Vi skal sørge for å styrke oss med tanke
på disse næringene. Da trenger vi kompetanse, vi trenger sjøfolk,
vi trenger ingeniører, vi trenger forskere, og vi trenger et samspill mellom
de ulike aktørene for å finne nye næringer og for å skape nye arbeidsplasser.
Rasmus Hansson (MDG) [13:08:03]: «Tilrådingen for verneplanen
for Tyrifjorden har vært klar siden høsten 2012. Miljøminister Tine
Sundtoft sa 4. november 2015 at «planen ikke ligger i skuffen, men
at det jobbes med å få sluttbehandlet verneplanen», og at sluttføring
av verneplanen er viktig i en løsning som ivaretar viktige naturverdier
ved bygging av ny E16 og ny Ringeriksbane fra Kroksund til Hønefoss.
Er det på tross av dette nå slik
at traseen gjennom de sårbare våtmarksområdene bestemmes uten at
verneplanen er sluttført?»
Statsråd Vidar Helgesen [13:08:46]: Regjeringen har allerede
besluttet trasé for strekningen med utbygging av ny Ringeriksbane
fra Kroksund til Hønefoss.
Den 29. april 2016 offentliggjorde
Samferdselsdepartementet at de etter drøftinger i regjeringen og
i samråd med Kommunal- og moderniseringsdepartementet hadde besluttet
at alternativ 4f, den såkalte Helgelandsmolinja, skal legges til
grunn for den videre planleggingen av Ringeriksbanen og E16 på strekningen
Bymoen–Styggedalen.
Samtidig ble det bestemt at det
i planarbeidet skal legges vekt på å finne relevante avbøtende og
kompenserende tiltak, med særlig vekt på naturmangfold, flomsikring, jordvern
og jordbruk.
En arbeidsgruppe har kartlagt mulige
arealer som kan settes av til kompensasjon for de naturområdene
som går tapt ved utbyggingen. Hvor mye areal det blir aktuelt å kompensere,
avhenger av detaljplanleggingen og hvilke løsninger som velges for
bro og fylling gjennom våtmarksområdet.
Departementet jobber med å sluttføre
verneplanen for Tyrifjorden. Det er for tidlig å si når denne saken
blir ferdigbehandlet, men jeg antar at den vil kunne bli avgjort
i løpet av 2017.
Rasmus Hansson (MDG) [13:09:51]: Da må jeg konstatere at
det tidligere klima- og miljøminister Tine Sundtoft sa 4. november
2015, nemlig at en skal ivareta viktige naturverdier ved bygging
av ny E16, var feil, ettersom verneplanen ikke foreligger, mens
klima- og miljøminister Helgesen nå bekrefter at regjeringen har
fastlagt traseen – og ferdig med det.
Norge ratifiserte Ramsar-konvensjonen
i 1974, og i 1996 ble Nordre Tyrifjorden inkludert. Norge har dermed forpliktet
seg til å forvalte dette området i henhold til internasjonale forpliktelser.
Hvordan vil statsråden forklare
sammenhengen mellom de forpliktelsene og det faktum at regjeringen
har fastlagt traseen der hvor han nå bekrefter at den er fastlagt?
Statsråd Vidar Helgesen [13:10:48]: Jeg vil understreke at
regjeringen legger stor vekt på å ta vare på viktige naturverdier,
også viktig våtmarksnatur, og at vi i den sammenhengen lytter til
råd fra Ramsar-sekretariatet. Ramsar-sekretariatet var på befaring,
og vi har tatt deres råd med i vurderingen. Men det er viktig i
denne saken at det er andre hensyn å ta også. Det er hensynet til
nasjonalt viktige kulturminner, som har vært ett hensyn å ta. Man har
også måttet ta hensyn til kulturmiljø og landbruksverdier. Det har
selvsagt også vært et hensyn å ta til kostnader i det valget som
ble tatt.
Jeg vil også vise til at Stortinget
har drøftet spørsmålet om valg av løsning for ny jernbanelinje inngående,
og det var et flertall som besluttet å fristille regjeringen fra
beslutningen fra 2001 om å bygge etter Åsalinja. Derfor har vi nå
konkludert med Helgelandsmolinja.
Rasmus Hansson (MDG) [13:11:48]: Da får jeg konstatere at
statsrådens vektlegging av internasjonale forpliktelser og Ramsar-konvensjonens
syn står i direkte motstrid, ved at Ramsar-konvensjonens rapport
går klart imot kryssing, både ved Busund og ved Helgelandsmoen.
Når Ramsar-sekretariatet påpeker dette og påpeker at helheten i
våtmarksområdet ødelegges for all tid ved dette veitrasé- og jernbanetrasévalget,
blir spørsmålet:
Hva har klima- og miljøministeren
og miljømyndighetene i det hele tatt gjort for å redusere de direkte
og de indirekte skadene på dette våtmarksområdet siden traséendringen
ble signalisert og vedtatt i Stortinget i 2015?
Statsråd Vidar Helgesen [13:12:44]: For det første vil jeg
si at i planleggingen er det ennå ikke klart hvor mye areal som
vil bli tatt, og hvor mye areal det blir aktuelt å kompensere. Det
avhenger av detaljplanleggingen – hvilke løsninger som velges for
bro og fylling gjennom området. Men det er et pågående arbeid, med
en arbeidsgruppe som vurderer og gjennomfører økologisk kompensasjon for
det mulige tapet knyttet til naturmangfold i denne saken, bl.a.
knyttet til den eksisterende synderen «naturreservat».
Det er den videre planleggingen
som vil vise om slik kompensasjon blir nødvendig, og i hvilket omfang
det vil være nødvendig. Jeg vil understreke at det overordnede målet
er å unngå inngrep i vernede naturområder, og at slik økologisk
kompensasjon er siste utvei. Men i dette tilfellet er det altså
der vi er. Det var andre viktige hensyn å ta også, og vi har et
pågående arbeid for å vurdere kompensasjon.
Presidenten: Dette
spørsmålet, fra representanten Kjersti Toppe til barne- og likestillingsministeren,
vil bli besvart av helse- og omsorgsministeren som rette vedkommende.
Kjersti Toppe (Sp) [13:13:58]: «Annakvar veke kjem det ein
ny baby til Noreg etter surrogati i USA. Internasjonale surrogatifirma
etablerer seg, blant anna har eit israelsk firma oppretta eit nordisk
kontor i Stockholm, med norsk nettside og informasjonsseminar i
Oslo. Ifølgje bioteknologilova er det straffbart for klinikkar og
helsepersonell i Noreg å tilby behandling i strid med bioteknologilova.
Kva vil regjeringa gjere for å hindre
at nordmenn nyttar surrogati i utlandet, og er praksisen til surrogatifirma
i Noreg lovleg?»
Statsråd Bent Høie [13:14:36]: Regjeringen skal som kjent
legge fram en stortingsmelding om evaluering av bioteknologiloven
denne våren. Surrogati vil være ett av temaene i denne meldingen.
Bioteknologiloven omhandler ikke
surrogati direkte. Forbudet mot eggdonasjon innebærer imidlertid
at surrogatmoderskap med bruk av egg fra en annen enn den som skal
bære barnet fram, ikke lovlig kan gjennomføres i Norge. Videre innebærer
kravet at assistert befruktning skal gis til par som er gift eller
samboere, og at surrogati ikke er tillatt i Norge.
Når det gjelder lovligheten av internasjonal
surrogativirksomhet i Norge, er hovedregelen at den som overtrer bioteknologilovens
bestemmelser, kan straffes med bøter eller fengsel i inntil tre
måneder. Dette gjelder også for medvirkning.
Bioteknologilovens straffebestemmelse
rammer bare handlinger som finner sted i Norge. Handlinger som etter en
konkret vurdering kan rammes av forbudet mot medvirkning, vil bl.a.
være at det knyttes kontakt og skrives kontrakt med en konkret klinikk
i utlandet.
Hovedhensikten med straffebestemmelsen
har vært å forhindre at helsepersonell eller andre yrkesutøvere
utøver virksomhet som er i strid med loven. Det er derfor gjort unntak
fra straffansvaret for privatpersoner som benytter tilbud som er
i strid med bioteknologiloven. Unntaket fra straff gjelder også
andre enn dem som direkte mottar behandling eller helsehjelp, f.eks.
par som benytter seg av surrogati. Også familiemedlemmer eller andre
nærstående som yter praktisk bistand til den som direkte mottar
behandling eller helsehjelp, er unntatt fra straffansvar.
Unntaket fra straffansvar gjelder
ikke andre privatpersoner, virksomheter, organisasjoner eller foreninger
som i Norge formidler eller tilbyr tjenester som ikke er tillatt
etter loven. Dette er presisert i forarbeidene til straffebestemmelsen.
Slike tjenester vil f.eks. kunne være formidling av surrogatitjenester.
Dette kan etter en konkret vurdering være straffbar medvirkning
etter bioteknologiloven.
Kjersti Toppe (Sp) [13:16:40]: Da seier statsråden at det firmaet
som tilbyr den tenesta som eg nemnde i spørsmålet, med informasjonsseminar
i Noreg, kan koma seg unna straffeføresegna i bioteknologilova.
Eg vil gjerne at statsråden gjentar det.
Det andre spørsmålet eg hadde, er
kva regjeringa gjer for å hindra at nordmenn nyttar surrogati i
utlandet. Kan statsråden svara på det spørsmålet òg?
Statsråd Bent Høie [13:17:31]: Når det gjelder om det konkrete
eksemplet er straffbart eller ei, vet representanten Toppe at det
av mange grunner – også konstitusjonelt – ville være feil av en
statsråd å ta stilling til det. Det skal rettssystemet ta stilling
til. Jeg redegjorde i mitt svar for hva som var lovens forståelse,
og at f.eks. formidling av surrogatitjenester i Norge vil kunne
være straffbar medvirkning etter bioteknologiloven, etter en konkret
vurdering.
Når det gjelder det å hindre at
personer fra Norge benytter seg av surrogati, gjør en ikke noe med
det. Det er ikke straffbart. Den rød-grønne regjeringen, som Senterpartiet var
med i, presiserte dette i bioteknologiloven og fikk bred tilslutning
til det i Stortinget.
Kjersti Toppe (Sp) [13:18:33]: I 2013 innførte India nye surrogatireglar
som sette ein bråstopp for moglegheitene for norske par til å gjennomføra
lovleg surrogati i landet. Da vi behandla straffefritaket i Stortinget,
uttalte daverande helseminister Jonas Gahr Støre følgjande:
«Norske myndigheter fraråder norske
borgere å inngå avtaler om surrogati i utlandet. Barne-, likestillings-
og inkluderingsdepartementet og flere utenriksstasjoner har lagt
ut informasjon om dette og om risikoen ved å benytte surrogatmor
i utlandet.»
Da synest eg det er ganske oppsiktsvekkjande
at den nye regjeringa og statsråd Høie har ei anna linje, der dei ikkje
rår ifrå og ikkje gjer nokon ting, slik eg oppfattar svaret frå
statsråden. Stemmer det?
Statsråd Bent Høie [13:19:30]: Nei, det stemmer ikke, og
det kom heller ikke fram av svaret. Så da må representanten Toppe
ha lyttet på en spesiell måte, for det var ikke det som var spørsmålet.
Det er helt klart at en ikke anbefaler par å gjøre dette. En gir
informasjon om den betydelige risikoen som det innebærer, på samme
måte som under forrige regjering. Men spørsmålet fra representanten var
hva en gjør for å forhindre, og da oppfatter jeg at en etterspør
om en skal gjøre noe med lovverket for å forhindre dette. Det er
det ikke planer om. Jeg viser til at dette ble klargjort av nettopp
den regjeringen som Senterpartiet selv var en del av, og det var
en klargjøring som fikk bred tilslutning i Stortinget. Det er straffbart
å bidra til surrogati i Norge, men etter min oppfatning er det feil
å gjøre det å få barn straffbart.
Anna Ljunggren (A) [13:20:43]: «Kvinner i Norge har generelt
god helse. De regionale helseforetakene rapporterer om økt behov
for fødsels- og svangerskapsomsorg i samarbeid med primærhelsetjenesten.
Likevel har jeg registrert at mange opplever mangel på blant annet gynekologer.
Hvorfor er det slik at mange kvinner
i dag har svært lang ventetid og lang reisevei for å bli undersøkt
av spesialist, og hva vil statsråden gjøre for å gi kvinner over
hele landet et godt tilbud i fødsels- og svangerskapsomsorgen, samt
oppfølging etter fødselsskader?»
Statsråd Bent Høie [13:20:43]: God fødsels- og barselomsorg
er viktig for å ivareta kvinners og barns helse. Jeg er derfor opptatt
av at fødetilbudet skal være trygt og forutsigbart, og at de fødende
skal ha en god fødselsopplevelse.
Oppfølgingen av kvalitetskravene
i St.meld. nr. 12 for 2008–2009, om fødselsomsorgen, og i Helsedirektoratets veileder
«Et trygt fødetilbud – Kvalitetskrav til fødselsomsorgen», fra 2010,
har flere ganger vært til behandling i Stortinget.
Det er helseforetakene som har ansvar
for at fødetilbudet er forsvarlig, og at tilbudet tilfredsstiller
de nasjonale kvalitetskravene. Disse kravene har vært sentrale i
min dialog med helseregionene og sykehusene. Et viktig spørsmål
har vært sikker transport av fødende kvinner til fødeavdelingen
og kompetanse og bemanning ved fødeavdelingene. Mitt klare inntrykk
er at kravene er godt kjent, og at sykehusene arbeider aktivt for
å nå målene.
Tilbudet i barseltiden skal ivaretas
både av sykehuset og av kommunens helsetjenester. Lengden på sykehusoppholdet
og hvilke tilbud som skal gis av sykehusene og kommunen, må være
individuelt tilpasset og i tråd med Helsedirektoratets nasjonale
faglige retningslinjer for barselomsorgen. En mer desentralisert
barselomsorg er under utvikling, med en mer tilpasset oppfølging
i hjemmet og på hjemstedet. Den type tilbud må imidlertid utvikles
over tid og tilpasses de lokale forhold.
Representanten Ljunggren tar opp
lang ventetid og lang reisevei til spesialist i gynekologi og nevner
spesielt behandling etter fødselsskade. Den vanligste skaden hos
fødende er endetarmsrifter, som kan være svært alvorlig for den
det gjelder. Heldigvis er rifter kraftig redusert de siste årene
ved hjelp av endret prosedyre, men de kvinnene som får denne type
alvorlige fødselsrifter, skal tilbys behandling hos gynekolog og
fysioterapeut. Gynekologer arbeider på sykehus og som praktiserende
spesialister, ofte i byene. Gravide med svangerskapskomplikasjoner
blir prioritert, ifølge tilbakemeldinger fra helseregionene, og
det er i praksis ingen ventetid for undersøkelse og behandling. Ved
fødselsskade gjøres det avtale om oppfølging når kvinnen skrives
ut.
På bakgrunn av slike rapporteringer
har jeg ikke inntrykk av at det er problemer med økende ventetid
for kvinner som skal ha oppfølging hos spesialist i svangerskapet, eller
behandling for fødselsskade og annen oppfølging etter fødsel. Spredt
bosetting og lange avstander kan gi lang reisevei til spesialist
for noen kvinner som trenger spesiell oppfølging i svangerskapet
eller etter fødselen.
Anna Ljunggren (A) [13:23:51]: Takk for svaret.
Der jeg kommer fra, Narvik, som
er en by på ca. 18 000 innbyggere, er det ikke privatpraktiserende
gynekolog eller gynekolog med avtale. Det er opptil et halvt års
ventetid med henvisning til spesialist, som er på sykehuset.
Jeg har hørt om kvinner som sliter
med å bli trodd når de oppsøker hjelp etter fødselsskader, og da
er det ikke fødselsskader som helseministeren viser til, rifter,
men andre typer fødselsskader, som kanskje blir oppdaget en tid etterpå,
og om kvinner som heller reiser til nabobyen for å få time hos privatpraktiserende
gynekolog, og må betale for det.
Arbeiderpartiet har programfestet
at vi vil ha flere hjemler for avtalespesialister. Det har også
statsrådens parti i programmet for inneværende periode, men lite
har skjedd. Hva vil statsråden gjøre for å sørge for flere hjemler
for avtalespesialister?
Statsråd Bent Høie [13:24:41]: Det er ikke riktig at lite har
skjedd. Tvert imot har vi gjennomført gode forhandlinger med Legeforeningen
og Psykologforeningen for å få på plass et nytt rammeverk for utvikling
av flere avtalespesialister.
Det var en viktig forutsetning for
det som nå har skjedd, nemlig at jeg i oppdragsdokumentet for 2017
har gitt alle helseregionene i oppdrag å øke antallet avtalespesialister vesentlig
i forhold til i 2016. Det er et oppdrag som jeg regner med at helseregionene
følger opp, for nå har vi fått et godt rammeverk på plass og kan
dermed sikre oss at vi får flere avtalespesialister, og også sikre
oss at de samarbeider bedre med den ordinære helsetjenesten, slik
at vi også får et godt, sammenhengende tilbud for pasienten.
Anna Ljunggren (A) [13:25:39]: Diffuse kroniske sykdommer
rammer i større grad kvinner enn menn. Disse sykdommene har dessverre
lavere status i medisinskfaglige miljøer. Konsekvensene av dette
kan være mangel på kunnskap, dårligere diagnostikk og sviktende
behandling. Helse Nord har avtale med sju private gynekologer, altså spesialister
innenfor fødselshjelp og kvinnesykdommer. De sju sitter fordelt
i Bodø, Alta, Finnsnes og Tromsø – altså sju gynekologer fordelt
på, roughly, 200 000 kvinner. Er det akseptabelt?
Statsråd Bent Høie [13:26:19]: Jeg mener at det bør være
flere avtalespesialister, og gynekologi er et åpenbart område å
ha flere avtalespesialister på. Nå har en fått det i oppdrag. Så
jobber en også med en utviklingsplan for sykehuset i Narvik, som
representanten er godt kjent med. Det er også viktig at en sikrer
god rekruttering av gynekologer til de offentlige sykehusene for
å kunne være en del av det samlede tilbudet der, som det også er
viktig å ha. Dette er forhold som den enkelte helseregion er best
egnet til å avveie – mellom behovet for flere avtalespesialister og
behovet for å sikre rekruttering av nok spesialister til de offentlige
sykehusene.
Ingvild Kjerkol (A) [13:27:20]: «Universitetssykehuset Nord-Norge
søkte i 2013 om å få ta i bruk den såkalte NIPT-testen for å stille
mer presis diagnose til kvinner som får tilbud om fosterdiagnostikk.
Med den vil færre trenge å få utført morkake- og fostervannsprøver
som kan føre til skader og spontanabort.
Vil statsråden følge de faglige
anbefalingene fra Helsedirektoratet og Bioteknologirådet om å innføre
NIPT, eller overholde samarbeidsavtalen med Kristelig Folkeparti
og Venstre som slår fast at regjeringen i denne perioden fortsatt
skal forby NIPT-prøve?»
Statsråd Bent Høie [13:27:58]: Jeg har nylig fått anbefalingen
fra Helsedirektoratet på mitt bord. Denne saken omfatter både medisinskfaglige,
etiske og politiske spørsmål, noe som gjør at jeg har besluttet
at det er jeg som helse- og omsorgsminister og Helse- og omsorgsdepartementet
som tar beslutningen i denne saken.
I regjeringens politiske plattform
står det at regjeringen vil «ikke innføre et offentlig tilbud om
tidlig ultralyd eller et tilbud om NIPD-blodprøve for alle gravide,
jf. samarbeidsavtalen». Dette står selvfølgelig fast.
Testene NIPT eller NIPD – Non-Invasive
Prenatal Test/Diagnosis – er nye tester som kan brukes til fosterdiagnostikk.
Fosterdiagnostikk er ulike typer
undersøkelser av en gravid kvinne, fosteret eller fosterets celler
for å få informasjon om fosterets genetiske egenskaper eller for
å påvise eller utelukke sykdom eller utviklingsavvik hos fosteret.
Fosterdiagnostikk er i hovedsak forbeholdt gravide som har økt risiko
for å få barn med alvorlig arvelig sykdom eller utviklingsavvik,
bl.a. gravide som vil være 38 år eller eldre ved termin.
Helse- og omsorgsdepartementet vil
nå vurdere om NIPT skal tas i bruk som undersøkelsesmetode for påvisning
av trisomi 13, 18 og 21 innenfor de gjeldende vilkårene for fosterdiagnostikk.
Vi vil vurdere de anbefalingene
som er kommet fra Helsedirektoratet og Bioteknologirådet. Som kjent
fikk vi direktoratets anbefaling 23. januar, og jeg vil innen kort
tid komme med en konklusjon i saken.
Ingvild Kjerkol (A) [13:29:45]: I dag tilbys om lag 4 000
gravide en såkalt KUB-test, og av disse får ca. 600 tilbud om fostervannsprøve,
noe som innebærer en liten risiko for spontanabort. For de kvinnene
det gjelder, vil månedene det tar før regjeringen ganske sikkert
lander på det samme som fagmiljøet – eller det er jo opp til statsråden,
som han selv har presisert – bety enormt mye. Det står om liv og
helse og om ekstra trygghet som vi kan tilby kvinner i en sårbar
situasjon. Slik jeg forstår statsråden i hans svar, oppfatter han
ikke samarbeidsavtalen med støttepartiene som begrensende for de
kvinnene som i dag allerede har dette tilbudet gjennom en såkalt
KUB-test. Har jeg forstått statsråden riktig?
Statsråd Bent Høie [13:30:46]: De spørsmålene vil representanten
få svar på når jeg har konkludert. De forholdene som representanten
trekker fram, og som også Helsedirektoratet har lagt vekt på i sin
anbefaling, er helt klart forhold som taler for å tillate denne
testen i de tilfellene. Jeg er glad for at Helsedirektoratet har
landet på en annen konklusjon enn Bioteknologirådet, som jeg mener hadde
en konklusjon som var altfor vidtrekkende, og som jeg er helt klar
på i hvert fall ville vært i strid med samarbeidsavtalen.
Ingvild Kjerkol (A) [13:31:24]: Det høres ikke ut for meg
som om jeg er veldig uenig med statsråden. Men det er klart at de
kvinnene som dette gjelder, venter på en slik avgjørelse. Jeg mener
det er relevant om dette er et politisk spørsmål, nemlig at det
går langs aksen til det regjeringspartiene har blitt enige med Kristelig
Folkeparti og Venstre om, eller om det er en faglig vurdering som
helseministeren tar som øverste ansvarlige for helsetjenesten. Det
mener jeg er en legitim avgrensning. Hvis det er slik at man føler
seg bundet av samarbeidsavtalen i dette spørsmålet, synes jeg det
er noe som norske kvinner har rett til å vite.
Statsråd Bent Høie [13:32:06]: Hadde dette bare vært et faglig
spørsmål, hadde jeg ikke hatt behov for å trekke tilbake Helsedirektoratets
fullmakt til å ta beslutninger i den typen spørsmål. Jeg mener dette
er både et faglig spørsmål og et medisinsk-etisk og dermed også
et politisk spørsmål. Det er grunnen til at jeg har bestemt at det
er en beslutning som skal tas av Helse- og omsorgsdepartementet.
Så er det slik at prosessen både
i Bioteknologirådet og i Helsedirektoratet har tatt noe tid. Jeg
fikk som sagt anbefalingen 23. januar. Jeg skal snart komme med
en konklusjon, men jeg håper å få forståelse for at når både Bioteknologirådet
og direktoratet brukte noe tid på å komme fram til en konklusjon
i denne saken, er det naturlig at også jeg og Helse- og omsorgsdepartementet
får noen uker på å komme fram til en konklusjon.
Martin Henriksen (A) [13:33:13]: «En trygg opplevelse av
barseltiden har stor betydning for helse, relasjonen mor-barn og
hele familiesituasjonen. Mestringsevnen påvirkes av helse, arbeidssituasjon,
nettverk, økonomi, utdanning og levemåte. Vi får tilbakemelding
på at det går tregt med å få på plass en god barselomsorg basert
på de faglige retningslinjene til Helsedirektoratet.
Hvorfor gjør ikke regjeringen mer
for å følge opp dette arbeidet?»
Statsråd Bent Høie [13:33:43]: Jeg er enig med representanten
i at en god og trygg start på familielivet er av stor betydning.
Å utvikle en familievennlig barselomsorg er et av innsatsområdene
i St.meld. nr. 12 for 2008–2009 Om en sammenhengende svangerskaps-,
fødsels- og barselomsorg.
Med tidligere utskrivning fra fødeinstitusjonene
er det behov for å utvikle nye løsninger for å følge opp mor og barn
de første dagene etter fødselen. Det er et mål at mer av denne oppfølgingen
skal skje lokalt der familien bor. Nasjonal faglig retningslinje
for barselomsorgen, som kom i 2014, er et nyttig og viktig verktøy
i dette arbeidet.
Barselomsorg er både helseforetakenes
og kommunenes ansvar. Tidligere hadde sykehusene oppfølgingsansvar
de første 14 dagene etter fødselen, før kommunen og helsestasjonen
tok over. Fremdeles foregår mye av oppfølgingen i spesialisthelsetjenesten,
f.eks. ved amme- og barselpoliklinikker, lokale fødestuer eller
ved tidlig hjemmebesøk av jordmor.
Jeg mener at regjeringen har gjort
mye for å legge til rette for at kommunene kan styrke helsestasjonstjenesten, der
det meste av barseloppfølgingen foregår. For 2014–2017 er det avsatt
734,4 mill. kr gjennom kommunerammen til å styrke helsestasjons-
og skolehelsetjenesten. Gjennom budsjettforlikene for 2016 og 2017
er det avsatt 250 mill. kr til et øremerket tilskudd som kommunene
kan søke på. Regjeringen har, sammen med Kristelig Folkeparti og
Venstre, vært opptatt av å utvikle søknadskriterier som treffer
godt, og jeg vil oppfordre kommunene om å søke på disse midlene
innen fristen som er satt til 19. mars.
Kommuner og regionale helseforetak
må samarbeide om å bygge opp kompetanse og kapasitet i barselomsorgen utenfor
sykehus. Partene er forpliktet til å inngå samarbeidsavtaler, bl.a.
når det gjelder forebygging og jordmortjenester.
Som del av oppfølgingen av St.meld. nr. 12
er det utviklet regionale planer for svangerskaps-, fødsels- og
barselomsorg. For eksempel rapporterer Helse Midt-Norge at endringer
i liggetid i fødeinstitusjonen skal skje i nær dialog med kommunene
og ikke gjennomføres før den aktuelle kommunen er forberedt på å
overta barseloppfølgingen.
Utvikling av et fullverdig barseltilbud
i alle kommuner må skje over tid og tilpasses lokale forhold. Økonomiske tilskudd
og faglige retningslinjer er viktige virkemidler, og kommunene er
godt i gang med å styrke kapasiteten i denne viktige tjenesten,
bl.a. basert på den offensive satsingen som regjeringen og samarbeidspartiene
har stått for på dette området.
Martin Henriksen (A) [13:36:23]: Jeg takker for svaret. Når
man er ute av sykehuset og kommer hjem med barnet, opplever mange
at det kan være vanskelig å få hverdagen til å fungere, og trenger
litt starthjelp.
Ifølge et innlegg som Ammehjelpen
skrev i fjor høst, opplever de nå en eksplosiv økning i antall henvendelser og
flere kompliserte saker. De undersøkte og fant ut at bare 11 pst.
av kvinnene i Norge bor i en kommune som tilbyr hjemmebesøk av jordmor,
i tråd med retningslinjene. Det betyr at altfor mange ikke får den
hjelpen som de burde fått, til tross for at det står i regjeringserklæringen
fra 2013 at jordmortilbudet i kommunene skal bygges ut, og til tross for
at helseministerens egne partifeller i merknads form i fjor sa at
jordmordekningen i kommunene er for lav. Noe av årsaken er nok at
dette ikke er prioritert høyt nok, og vi hører at arbeidet går for
tregt. Hvilke ytterligere grep vil statsråden ta for å sørge for
at dette kommer raskere på plass, slik at de kvinnene og de familiene
som i dag opplever problemer, skal slippe å gjøre det?
Statsråd Bent Høie [13:37:31]: Hadde jeg vært strålende fornøyd
med situasjonen på dette området i kommunene, hadde jeg heller ikke
arbeidet for å få prioriterte midler til nettopp dette. Men det
har jeg gjort, sammen med Fremskrittspartiet, Kristelig Folkeparti
og Venstre. Vi ser at disse midlene nå gir resultater. Kommunene
har fått midler til å ansette flere. Det å prioritere et område
med nærmere 1 mrd. kr i løpet av en fireårsperiode for å styrke skolehelsetjenesten
og helsestasjonene, slik at kommunene lokalt kan vurdere hvor de
har det største behovet, mener jeg er en ganske offensiv satsing
på å bidra til at nettopp dette tilbudet bygges ut, for utfordringen
er jordmorkapasiteten i kommunene når det gjelder det å kunne gi
et godt nok tilbud, og der er vi nødt til å sette inn innsatsen.
Martin Henriksen (A) [13:38:26]: Jeg tror helseministeren
var inne på en av utfordringene her: jordmorkapasiteten i kommunene.
I sitt første svar peker han på behovet for nye løsninger lokalt.
En utfordring med oppfølgingen er at antallet jordmødre ikke har
økt. Det er mangel på jordmødre, det utdannes for få, for få jobber
som jordmødre både på sykehus og i kommunehelsetjenesten og for
få jordmødre har heltidsstilling. Dette kunne man forbedret ved
å tenke litt utenfor boksen, f.eks. ved at jordmødre ble ansatt
i 100 pst.-stillinger i en kombinasjon mellom sykehus og kommune,
slik at jordmødre får helhet i sin dag, og at de fødende får bedre
oppfølging og oftere av den samme jordmoren, både under og etter
fødselen. Det krever imidlertid samarbeid mellom foretak og sykehus
på den ene siden og kommunen på den andre, fleksibilitet og gode
budsjetter. Vil statsråden gjøre noe for å få til samarbeid mellom
kommunene og sykehusene for å få flere jordmødre i hele stillinger?
Statsråd Bent Høie [13:39:36]: Ja, og det gjør vi. For det første
setter vi kommunene i stand til å bidra inn i dette samarbeidet
økonomisk, og for det andre har vi stilt klare krav til at det nettopp
skal etableres samarbeid mellom kommunene og sykehusene. Dette skjer.
For eksempel brukes denne modellen nå i Nordfjord: Nordfjord-kommunene
og Helse Førde har felles stillinger for jordmødre. Det betyr at
de fødende i dette området opplever ofte å møte den samme jordmoren
gjennom hele svangerskapet og i barseloppfølgingen etterpå. Det
gir gode og trygge stillinger for jordmødrene, som får muligheten
til å jobbe både i kommunehelsetjenesten og i spesialisthelsetjenesten.
Jeg synes det er en god modell, som passer lokalt noen steder. Det
er ikke nødvendigvis den modellen som skal brukes overalt, men det
er en modell som jeg, på lik linje med representanten, er veldig
positiv til.
Jan Bøhler (A) [13:40:57]: Jeg tillater meg å stille følgende
spørsmål til helse- og omsorgsministeren:
«I et spørretimespørsmål 25. mai i fjor spurte
jeg helseministeren hvilke tiltak han vil sette inn for at vi med dagens
CT-screening tidligst mulig kan oppdage og behandle lungekreft blant
tidligere asbestarbeidere. Statsråden viste til et samarbeid med
Arbeidstilsynet, LO og NHO Norsk Industri og at det skulle komme
en sluttrapport innen utgangen av 2016. I denne risikogruppa rammes 200–400
av lungekreft årlig, og det haster å komme med bedre tiltak.
Hva er status i arbeidet med å gi
bedre oppfølging av asbesteksponerte?»
Statsråd Bent Høie [13:41:43]: I mitt svar til representanten
Bøhler i fjor viste jeg til et arbeid som pågår i regi av Statens
arbeidsmiljøinstitutt. I samarbeid med Arbeidstilsynet, LO og NHO
Norsk Industri søker man å oppnå enighet om framtidig bruk av bildediagnostikk
ved arbeid som innebærer eksponering for bl.a. asbest.
Det var forventet en sluttrapport
innen utgangen av 2016 som bl.a. skulle belyse fordeler og ulemper
ved bildediagnostiske undersøkelser av asbesteksponerte arbeidstakere
som ikke har symptomer.
Arbeidsgruppen som representanten
Bøhler viser til, er nå i avslutningsfasen av arbeidet. De har sett
på det vitenskapelige grunnlaget for eventuelt å anbefale screening
for lungekreft blant asbesteksponerte og andre grupper med økt risiko
for å utvikle lungekreft.
Gruppen har gjennomgått og vurdert
alle vitenskapelige publikasjoner på området, og de har vurdert
praksis i ulike land. Ifølge informasjon fra Arbeids- og sosialdepartementet
er det så langt ikke tilstrekkelig støtte for å si at screeningprogrammer
har så gode resultater at de overskygger de negative effektene av
screening, som er godt dokumentert – både for den enkelte pasient
og for samfunnet.
Det pågår en stor studie i Nederland
og Belgia som undersøker om screening kan redusere dødeligheten
av lungekreft i den studerte gruppen. Resultatene skal være i ferd
med å bli offentliggjort. Denne studien vurderes av arbeidsgruppen
som så relevant at gruppen ønsker å avvente resultatene før de konkluderer.
Arbeidsgruppen vil derfor komme tilbake med endelige anbefalinger
når resultatene av studien fra Nederland og Belgia foreligger.
Jeg vil avvente den endelige rapporten
fra arbeidsgruppen som vurderer bruk av bildediagnostiske undersøkelser av
symptomfrie asbesteksponerte arbeidstakere, før det kan tas nærmere
stilling til eventuell økt bruk av CT-screening i denne risikogruppen.
Jan Bøhler (A) [13:43:51]: Jeg takker for svaret. Dette er en
gruppe som har viet livet til å bygge landet. Det er arbeidstakere
som har vært bygningsarbeidere, rørleggere, snekkere, murere, vaktmestere
osv. og nå er godt opp i årene, de aller fleste i pensjonsalder.
Det er ikke kravstore mennesker, derfor bør vi desto mer føle ansvar
for å støtte eller pushe saken deres – få en framdrift. Jeg må si
at det er få saker som er så livsviktige og haster så mye. Som statsråden
svarte meg forrige gang, er det opptil 350 dødsfall i Norge som
er relatert til asbesteksponering.
Det kom en italiensk rapport, presentert
i oktober 2016, som viste at det var 80 pst. reduksjon av lungekreft
blant asbesteksponerte ved tidlig CT-screening av den gruppen. Synes
statsråden at disse utsettelsene er faglig godt nok begrunnet?
Statsråd Bent Høie [13:44:58]: Denne arbeidsgruppen har gått
gjennom de eksisterende internasjonale studiene, og som jeg sa i
mitt opprinnelige svar, gir ikke disse grunnlag for å si at en screening
har så positive effekter at den oppveier den negative effekten av
screening både på enkeltpersoner og for samfunnet. Nå pågår det
som sagt en stor studie i Nederland og Belgia, som arbeidsgruppen, som
er partssammensatt, vil mene er så viktig at de ønsker å avvente
resultatene fra denne før de kommer med sine endelige anbefalinger.
Det tror jeg er en klok tilnærming. Alternativet var at de nå hadde
kommet med en konklusjon basert på studiene de allerede har tilgang
til, men det kan – ut fra den informasjonen jeg har fått – tyde
på at det ville vært en konklusjon som ikke var i samsvar med representantens
ønsker.
Jan Bøhler (A) [13:46:01]: Takk også for oppfølgingssvaret.
Denne gruppen har jo rettigheter
i henhold til arbeidsmiljøloven og asbestforskriften – og også EUs
asbestforskrift. Det stiller seg annerledes enn generell screening
av andre mulige risikogrupper i samfunnet. De har rettigheter og
er en høyrisikogruppe når det gjelder lungekreft. Når de har rett
til undersøkelse med den best tilgjengelige teknologi – statsråden
var også inne på det i svaret 25. mai i fjor – har jeg problem med
å forstå at det kan være en reell faglig diskusjon om CT-screening
er en bedre teknologi enn røntgen, og også om det ikke for en slik
høyrisikogruppe – med så mange som rammes av lungekreft – er store
fordeler ved å gjøre undersøkelsene, framfor de negative konsekvensene
som statsråden er inne på. Dette har vært en faglig diskusjon i
helsemiljøene i alle år. Jeg vil spørre om statsråden deler min
utålmodighet.
Statsråd Bent Høie [13:47:08]: Jeg både forstår og deler utålmodigheten.
Nå er det sånn at verken representanten eller jeg er medisinere,
det betyr at vi flere ganger opplever at det er ting vi blir presentert
for, som virker veldig logisk. Men når det blir vurdert faglig,
kommer man fram til andre konklusjoner, rett og slett fordi denne
typen tilbud bør basere seg på vitenskapelig dokumenterte sammenhenger
mellom tiltak og effekt. Det er ingen tvil om at det å utsette mennesker
som er friske, for CT-undersøkelser også har en negativ helseeffekt.
Vi må være sikre på at vi ikke setter i gang program som er basert
på at vi tror at dette er klokt – og så tilfører vi denne gruppen
i sum større skade. Det må vi unngå nettopp gjennom den typen vurderinger
av vitenskapelig dokumentasjon som arbeidsgruppen nå er i gang med.
Truls Wickholm (A) [13:48:21]: «Regjeringspartiet Høyre lytter
hverken til eget kvinneforum, folket eller Bioteknologirådet i saken
om å tillate eggdonasjon. Som så ofte før bremser Høyre for likestilling
og for teknologiutviklingen. Redusert pappaperm, reservasjonsrett
og nå eggdonasjon. Rekken av saker som begrenser kvinners rettigheter
og privatiserer spørsmålet om likestilling begynner å bli lang.
Hvorfor vil ikke statsråden åpne
for å tillate eggdonasjon, og slik sørge for at kvinner og menn
har like rettigheter?»
Statsråd Bent Høie [13:49:11]: Som varslet i regjeringsplattformen
vil denne regjeringen evaluere bioteknologiloven. Vi har som plan
å legge fram en stortingsmelding om dette i løpet av våren, og da
vil dette bli et tema.
Til representantens framstilling
av partiet Høyre i denne type saker: Jeg tror det er få partier
som har en så levende og kontinuerlig diskusjon om bioteknologispørsmål som
partiet Høyre. Men jeg vil si at det å gjøre spørsmålet om eggdonasjon
ensidig til et likestillingsspørsmål gjør at en overser helt vesentlige
spørsmål. Eggdonasjon og sæddonasjon er ikke det samme, verken medisinsk
eller etisk. Medisinsk innebærer eggdonasjon at en utsetter en person som
ikke har behov for medisinsk behandling, for medisinsk behandling,
med den risiko og belastning som det innebærer. For å kunne være
eggdonor må en gjennomgå hormonbehandling. Men dette er noe som
en etisk ikke tar lett på på andre områder i helsetjenesten, nemlig
å utsette friske mennesker for behandling som de selv ikke har behov
for.
For det andre innebærer eggdonasjon
at barnet som blir født, har en biologisk tilknytning ikke bare
til den kvinnen som føder barnet, men selvfølgelig også til den
kvinnen som har donert egget. Det lager en helt ny situasjon for barnet.
Dette er forhold som ikke er til stede når det gjelder sæddonasjon.
Hvis en går inn i denne diskusjonen – som det virker som om Arbeiderpartiet
gjør – med å forenkle den ved å si at dette kun handler om likestilling,
mener jeg at en overser viktige både medisinske og etiske forskjeller mellom
eggdonasjon og sæddonasjon.
Truls Wickholm (A) [13:51:19]: Veldig mange land som vi kunne
like å sammenligne oss med, og som har samme type etiske og moralske
grunnforankring som Norge, tillater i dag eggdonasjon. Så riktig
så vanskelig som statsråden her skal gjøre det til, kan jeg ikke
være enig i at det er. Jeg ser ikke det store etiske dilemmaet i dette.
Men så er jeg i stuss, for jeg har
lest at statsråden har sagt før at det skapes en ny dimensjon ved
at én kvinne stiller egg til disposisjon, en annen kvinne føder
barnet. I dag har man kvinner som adopterer barn. Da har de en biologisk
mor til sitt barn. Her har vi en situasjon med en kvinne som får
et barn som har en annen biologisk/genetisk mor, og som hun i tillegg
har født selv. Hvorfor skulle dette skape en vanskeligere situasjon?
Eller skaper det en lettere situasjon? Statsråden sier bare at det
skaper en situasjon. Jeg er litt interessert i å komme til bunns
i dette: Hvordan mener han egentlig at denne situasjonen er? Er
den bra, er den dårlig?
Statsråd Bent Høie [13:52:27]: For det første: Hvis en nærmer
seg denne type spørsmål med det samme utgangspunkt som representanten
gjør, nemlig at fordi andre land har tillatt dette, bør det bli
tillatt i Norge, kan vi avlyse det å ha en norsk bioteknologilovgivning.
Da kan en overlate denne type spørsmål til medisinerne og la dem
styre utviklingen.
Det er en utvikling som jeg vil
advare veldig sterkt imot. Dette er en type spørsmål som ikke bare
berører den enkelte, det berører hele samfunnsutviklingen. Hvis
en på dette området kun lar forskerne få lov til å definere hva som
skal være lov og ikke lov, vil en veldig fort bevege seg inn i en
situasjon der vi får et mindre mangfoldig samfunn, der aksepten
for ulikheten blir mindre – og dermed skape et inntrykk av at vi
kan skape mennesker ut fra menneskets eget bilde. Det er en utvikling
som jeg vil advare mot.
Truls Wickholm (A) [13:53:36]: Dette er en harsk beskjed
fra statsråden til mange av våre europeiske naboer, men la det ligge.
Jeg vil gjerne komme til bunns i
påstanden fra statsråden om at det skapes en helt ny dimensjon,
situasjon, ved at en kvinne får bruke egget, arvematerialet, til
en annen kvinne. Så føder hun dette barnet, bringer det til verden. Statsråden
sier at da har barnet en biologisk tilknytning til to mødre. Er
det dårlig? Er det bedre? Er det eventuelt dårligere enn det at
kvinner velger å adoptere et barn som de ikke har noen genetisk
tilknytning til, men fullt ut er mor for? At en mor får lov til
å bruke en annen kvinnes arvemateriale, men har en biologisk tilknytning
til barnet – slik statsråden sier det – er det vanskeligere, eller
er det dårligere? Jeg blir ikke helt klok på hva statsråden egentlig
mener om det.
Statsråd Bent Høie [13:54:40]: Det er litt vanskelig for meg
å oppfatte om representanten Wickholm oppfatter at det er en forskjell.
La meg understreke: Det er en forskjell.
Det er noe nytt at et barn som fødes av en kvinne, ikke fullt ut
biologisk er barnet til den kvinnen som føder det. Det er en helt
ny situasjon. Barnet vil ha en biologisk tilknytning både til den kvinnen
som har donert egget, og til den kvinnen som har båret det fram.
Det er en ny situasjon også for barn, som det er vesentlig å legge
vekt på i denne diskusjonen. Ikke minst er det også en vesentlig
forskjell når det gjelder sæddonasjon. I avveiningen om man mener
dette er en positiv ting, en nøytral ting eller en negativ ting,
er dette nettopp den type spørsmål en må ta med seg inn i diskusjonen. Men
å framstille dette som det samme som adopsjon eller det samme som
sæddonasjon er direkte feil.
Presidenten: Vi
går da til spørsmål 26.
Presidenten: Dette
spørsmålet, fra representanten Lise Wiik til justis- og beredskapsministeren,
vil bli besvart av helse- og omsorgsministeren som rette vedkommende.
Lise Wiik (A) [13:56:02]: «Sivilombudsmannen og Likestillingsombudet
har uttrykt bekymring for kvinners situasjon i fengsel. Forskning
og undersøkelser viser at mange kvinner har store helseutfordringer.
Alvorlige volds- og overgrepstraumer forekommer ofte, men kvinnene
får ikke behandling for sine alvorlige traumer. Arbeiderpartiet
har, i motsetning til regjeringen, prioritert midler til kvinners
helse i våre budsjetter.
Hvorfor prioriterer ikke regjeringen
helsetilbudet til kvinner i fengsel, selv om det vil kunne bidra
til bedre rehabilitering?»
Statsråd Bent Høie [13:56:37]: Det er Helsedirektoratet som
fordeler tilskudd innenfor helse- og omsorgstjenester og tannhelsetjenester
for innsatte i fengsel. Midlene fordeles til vertskommuner og vertsfylkeskommuner for
fengsler, basert på antall soningsplasser av ulik kategori. Det
er ikke rapportert om behov for å fordele midlene basert på kjønn.
Spesialisthelsetjenester til innsatte
i fengsel finansieres over rammetilskuddet til helseregionen. I
budsjettbehandlingen for 2017 vedtok Stortinget å øke tilskuddet
til fengselshelsetjenesten med 10 mill. kr for å bedre tilbudet
til innsatte med rusproblemer og psykiske problemer.
Jeg er kjent med rapporten fra Sivilombudsmannen,
der det bl.a. framkommer at kvinnelige innsatte samlet sett har et
dårligere soningstilbud enn menn. Dette ligger under justis- og
beredskapsministerens ansvarsområde. Rapporten sier også at kvinnelige
innsatte har andre typer helseplager enn menn.
Så vet vi også at forekomsten av
psykiske lidelser blant innsatte i norske fengsler er langt høyere
enn blant befolkningen generelt. Det viser Cramer-rapporten fra
Kompetansesenter for sikkerhets-, fengsels- og rettspsykiatri Helseregion
Sør-Øst ved Oslo universitetssykehus. I stort var andelen kvinner
med psykiske lidelser om lag like høy som for menn. Kvinner hadde
litt høyere forekomst av enkelte lidelser enn menn, mens andre lidelser
var noe høyere for menn enn for kvinner.
Kriminalomsorgsdirektoratet og Helsedirektoratet
har utarbeidet 16 forslag til tiltak for en bedre organisering av og
innhold i behandlingstilbudet for innsatte med psykiske lidelser
og/eller rusmiddelproblemer. Tiltakene gjelder både helsetjenesten
og kriminalomsorgen. Ingen av forslagene til tiltak var kjønnsspesifikke,
men de vil selvsagt også gjelde for kvinner. De to departementene
har nå tiltakene til vurdering, og etter planen skal et forslag
til oppfølging være klart før sommerferien.
Avslutningsvis vil jeg nevne at
jeg i oppdragsdokumentet til helseregionene for 2016 stilte krav
om å etablere flere tilbud innen psykisk helsevern i norske fengsler.
I dette ligger at slike tilbud også vil gjelde kvinner. Dette kravet vil
helseregionene rapportere om i løpet av mars, og jeg vil følge med
på om kravet er innfridd.
Lise Wiik (A) [13:59:02]: Jeg takker statsråden for svaret,
og jeg hører at statsråden er opptatt av problematikken. Det gleder
meg. Det er også slik at soningsforholdene for kvinner i fengsel
skaper og utløser helseplager, fordi de har vanskeligere soningsforhold
enn menn, som statsråden riktig peker på. Rapporten fra Sivilombudsmannen,
som statsråden også viste til, gir alarmerende informasjon. Jeg
vil bare sitere noen av funnene der:
«Flere
kvinnefengsler er lokalisert i gamle og uegnede bygninger.
Mange
kvinner har et betraktelig dårligere tilbud enn menn når det gjelder
uteområder og tilbud om fysisk aktivitet.
Kvinner
har gjennomgående dårligere tilgang til reell arbeidstrening enn
det menn har.
(…)
Kvinner
i fengsel har dårligere tilbud om rusmestring sammenlignet med menn.»
Dette betyr at kvinner utvikler
ekstraplager når de er i soning.
Da blir mitt spørsmål til statsråden:
I lys av denne kunnskapen, ser statsråden det nødvendig med strukturelle endringer
for å ivareta kvinners helse under soning på en bedre måte i dag?
Jeg er klar over, president, at dette kanskje hører til et annet
departement, men det er samme regjering.
Statsråd Bent Høie [14:00:22]: Jeg synes det er viktig det
representanten sier, at noen av de helseutfordringene som vi ser
blant innsatte, hos kvinner, handler om soningsforholdene. Da er
det viktig at vi ikke bare jobber for å styrke helsetilbudet, men
også griper fatt i årsaken til at helseproblemene forsterkes eller
oppstår, nemlig forholdene. Det er justis- og beredskapsministerens
ansvarsområde – det er det ingen tvil om – men det er heller ikke tvil
om at nettopp Justis- og beredskapsdepartementet nå har jobbet med
en rekke tiltak som også bedrer soningsforholdene, bl.a. gjennom
at det er blitt gjort oppgraderinger, og det er planlegging av nye
fengsler. Soningstilbudet i Nederland frigjør soningsplasser, som
også gjør det mulig å bedre soningsforholdene for kvinner. Dette
er et spørsmål som jeg har svart på tidligere på vegne av justisministeren.
Jeg husker ikke alle detaljene i hodet, men svaret gikk langs disse
linjene.
Lise Wiik (A) [14:01:23]: Jeg takker statsråden for svaret.
Jeg vil trekke fram et problemområde til fra den samme rapporten.
Kvinner som sitter i blandede fengsler,
har økt risiko for uønsket oppmerksomhet eller seksuell trakassering
fra mannlige innsatte. Dette er en kjent problemstilling. Da er mitt
korte spørsmål: Ser statsråden behovet for å etablere egne fengsler
tilpasset kvinner i tillegg til de få vi har i dag?
Statsråd Bent Høie [14:01:54]: Igjen utfordrer representanten
min hukommelse, for dette er et spørsmål som jeg har svart på tidligere
på vegne av justisministeren, en gang han ikke hadde mulighet til
å møte i spørretimen. Så vidt jeg husker, er det nettopp det som
nå skjer, at det blir flere fengselsplasser som er spesielt tilpasset
kvinner, gjennom det arbeidet som Justis- og beredskapsdepartementet
gjør. Men der har også representanten mulighet til å gå tilbake
og se på referatet fra en tidligere spørretime, så vil hun få et
mer nøyaktig svar på det.
Presidenten: Vi
går da tilbake til spørsmål 21.
Kåre Simensen (A) [14:02:47]: «I kriteriene for blant annet
å få Krigsmedaljen er det et krav om innsats langt utover det man
kan forvente. Det er stilt strenge krav til dokumentasjon for å
få Krigsmedaljen. På Altagård har vi et minnesmerke med navn på
de soldater som ga sitt liv for å forsvare Norges frihet. Tilsvarende
minnesmerker finner vi over det ganske land.
Hvorfor er ikke det å gi sitt liv
i kampen for landets frihet en god nok dokumentasjon på en innsats
som burde vurderes som langt over det en kan forvente?»
Statsråd Ine M. Eriksen Søreide [14:03:23]: Et stort antall
kvinner og menn deltok i aktiv motstand i de fem mørke krigsårene.
Mange av dem var under kontinuerlig trussel om dødsstraff. Over
44 000 nordmenn ble arrestert og satt i fangenskap, og mellom 10 000
og 11 000 mennesker mistet livet som følge av krigshandlinger.
Alle som kjempet for frihet den
gang, fortjener vår anerkjennelse, respekt og takknemlighet, uavhengig
av om de deltok på militær eller sivil side. Ofte var det vanlige menneskers
modige handlinger som var forutsetningen for at militær innsats
kunne finne sted. Likevel var det veldig mange former for motstandsarbeid
som falt utenfor kriteriene for å få en krigsdekorasjon. Det var
ikke nok å ha gitt sitt liv i kampen for landets frihet. Det å kjempe
og om nødvendig falle var – og er – noe landet krevde av alle vernepliktige
kvinner og menn.
I fredsdagene våren 1945 ble statuttene
for Krigsmedaljen endret, sånn at den kunne tildeles post mortem
til nordmenn og utlendinger som hadde kjempet i de norske styrkene
og handelsflåten og falt for Norges sak. Den som skulle dekoreres
post mortem, måtte ha utført en handling eller handlinger som alene
ville ført til dekorering før vedkommende døde – for å dekorere
post mortem betyr jo bare at dekorasjonen tildeles etter dødstidspunktet.
Sånn som statuttene ble praktisert, måtte den enkelte kandidat i tillegg
oppfylle en rekke kriterier. Det måtte f.eks. være direkte årsakssammenheng
mellom militær innsats og død, den falne måtte ha pårørende i live,
og de pårørende måtte oppfylle et verdighetskriterium som ble satt
den gangen.
Det er anslått at ca. 4 500 er tildelt
Krigsmedaljen post mortem for å kjempe og falle for Norges sak.
Det totale antall nordmenn som døde, var som sagt mellom 10 000
og 11 000. Det betyr at myndighetene den gangen var relativt rause
i sine tildelinger, selv om langt fra alle fikk dekorasjon. Dekorasjonspraksisen
den gangen er jo historie. Den kan analyseres, den kan beskrives,
og den kan til og med kritiseres, men det er vanskelig å endre den.
En krigsdekorasjon er et av veldig
mange uttrykk for anerkjennelse for innsats under krigen. Regjeringa
har ønsket å hedre og gi anerkjennelse bredere også. Vi innførte i
2015 regjeringas minnemedalje for sivil og militær innsats under
annen verdenskrig. Det er nå snart 1 100 personer som har fått denne
minnemedaljen, og den viderefører vi. En av de foreløpig siste som
fikk den, var Rasmus Utsi i Porsanger, som fikk den 7. februar.
Så er også frigjørings- og veterandagen 8. mai en av de viktigste
arenaene samfunnet har for å markere nettopp den anerkjennelsen og
takknemligheten vi som nasjon føler, og det gjelder overfor både
eldre og yngre veteraner. I tillegg støtter regjeringa, som representanten
er godt kjent med, både forskningsprogrammer, minnesmerker, minnedager,
utstillinger og en lang rekke andre uttrykk for anerkjennelse av
krigens ofre, og det er en praksis vi kommer til å fortsette med.
Kåre Simensen (A) [14:06:16]: Svaret er nok som forventet.
Det er nærliggende å tro at de 1 300 personene som er spilt inn,
bl.a. på oppfordring fra statsråden, som ga livet for Norges frihet,
hadde fortjent en krigsmedalje – noe utover bare å få gode ord.
Ifølge statsrådens svar er det nærliggende
å forstå det slik at byråkratiske hensyn vektlegges som viktigere
enn forventningen fra tusener av etterlatte og andre om at den uretten
som er gjort overfor deres innsats under annen verdenskrig, endelig
skulle rettes opp. Men den gang ei – den innsatsen ble ikke vurdert
som god nok. I mitt spørsmål har jeg nevnt de falne i Alta bataljon.
Jeg kunne ha nevnt Trønderbataljonen, de som falt på Hopseidet,
partisanene i Øst-Finnmark, Osvald-gruppen her i Oslo – alle de
fortjener og hadde fortjent mer enn ord.
Hvorfor statsråden velger å gjøre
det hun gjør, er uforståelig. Argumentasjonen som brukes i det offentlige
rom, er for mange ikke troverdig. At mange velger å karakterisere
statsrådens beslutning som pinlig, flau og skammelig, forstår jeg
godt. Tar statsråden denne kritikken til seg?
Statsråd Ine M. Eriksen Søreide [14:07:31]: Det var jo voldsomt.
For det første har det aldri vært noen garanti for at man kom til
å dekorere det som ble sendt inn av navn, og det er heller ikke
gitt at det var begått en urett. Det var jo nettopp det historikerprosjektet,
som ble satt ned under Arbeiderpartiets regjeringstid, skulle se
på. De har gjennom den boka som jeg nettopp nå ga representanten,
også pekt tydelig på at dekorasjonspraksisen ikke gir grunnlag for
å si at det var systematiske forskjeller.
Det er ikke byråkratiske hensyn
som ligger til grunn, det er vurderinger av hva som var praksis
den gangen. At man eventuelt i dag skulle gå inn og endre på en
praksis som hadde sin begrunnelse i forhold i samtida, mener jeg historiefaglig
sett er etisk tvilsomt. Det er jo derfor vi har gjort denne grundige
vurderingen.
Så til Alta bataljon: De falne soldatene
som kjempet ved Narvik, ble tildelt Krigsmedaljen post mortem for
å kjempe og falle for Norges sak, hvis de oppfylte kriteriene. De
falne fra Alta bataljon ble tildelt Krigsmedaljen post mortem for
å kjempe og falle for Norges sak, på lik linje med andre falne.
Kåre Simensen (A) [14:08:37]: Jeg hører hva statsråden sier.
Men det som mange føler har skjedd i denne saken, er at fra å vurdere
deres innsats har dette etter hvert blitt et bokprosjekt, der man
ser at det ikke bare er den ene boken som skal skrives, men at også
en ny bok skal komme ut etter hvert – med andre ord synes jeg at
dette har gått fra å vurdere innsats til å bli et kommersielt prosjekt.
Det er mange som reagerer på denne måten – at noen få historikere
har fått en eksklusiv tilgang til all informasjon om bl.a. det 1 300
mennesker har vært med på å bringe inn. Og for at de skal få tilgang
til den informasjonen, må de vær så god stille seg opp i en kø på
en bokhandel og kjøpe boken. Det er mange som føler at dette er
en dreining og en endring av et mandat, som er gitt fra bl.a. nevnte
prosjekt da det startet opp, som en synes det er vanskelig å forstå.
Jeg lurer på om statsråden forstår at det er ganske mange som føler
en harme når man ser dreiningen i prosjektet.
Statsråd Ine M. Eriksen Søreide [14:09:41]: Dette syns jeg
var en helt urimelig kritikk. For det første ble historikerprosjektet
ikke nødvendigvis nedsatt for å se på individuelle dekorasjoner,
men for å se på om det var skjevheter i den systematiske tildelingen
av dekorasjoner. Så ba historikerprosjektet og jeg om å få inn ytterligere
navn dersom det var informasjon som historikerprosjektet ikke satt på,
som kunne danne grunnlag, men det var allikevel ikke noen garanti
for at det kunne danne grunnlag for dekorasjoner med de tre høyeste
medaljene.
Så mener jeg at det ville være veldig
rart hvis alt det arbeidet historikerprosjektet har gjort gjennom
fem år, ikke skulle samles mellom to permer og gjøres tilgjengelig
for offentligheten. I disse dager sitter jeg og signerer flere hundre
brev til alle dem som har sendt inn navn på personer som de mener
hadde fortjent en dekorasjon. De får boka. Det kommer også til å
bli gitt ut en bok hvor vi nettopp løfter fram historiene til alle
de personene som det har blitt sendt inn navn på, men som ikke nødvendigvis
kvalifiserte til dekorasjoner med de tre høyest hengende valørene.
Det mener jeg er en god måte å bidra til å bringe historien videre
på.
Liv Signe Navarsete (Sp) [14:10:59]: Eg vil stille følgjande
spørsmål til forsvarsministeren:
«Andøyposten skriv 28. januar 2017 at Avinor,
på oppdrag frå regjeringa, har utgreidd kostnadane ved bygginga av
ein ny flyplass i Bodø. Avinor konkluderer med at Bodø kan få ny
lufthamn, inkludert banesystem, navigasjonsanlegg, terminalbygg
og naudsynte fasilitetar til 4–5 mrd. kroner.
Kan statsråden stadfeste desse berekningane
frå Avinor, og korleis er det mogleg for Forsvarsdepartementet å hevde
at ei forlenging av tverrvindbana med 1 000 meter på Andøya vil
koste nær 3 mrd. kroner?»
Statsråd Ine M. Eriksen Søreide [14:11:34]: Engasjementet
rundt Andøya er stort, og det er forståelig. Det er klart det har
konsekvenser for befolkningen på Andøya at flybasen skal legges
ned.
Imidlertid har engasjementet også
gitt et unyansert og uriktig bilde i mange sammenhenger og ofte
i så høyt tempo at det har vært vanskelig å korrigere alt samtidig.
Jeg tror derfor det er nødvendig å minne om følgende først: Spørsmålet
om tverrvindbanen på Andøya er bare relevant dersom det skulle vært
kampfly på Andøya. Kampfly er sårbare for vind fra sida, særlig
når de tar av og lander med våpenlast. Vindproblematikk og kostnadene
ved å bygge ut tverrvindbanen på Andøya var en av årsakene til at
en beredskapsbase for QRA-operasjoner ble lagt til Evenes, men det
valget ble tatt i forbindelse med behandlingen av den forrige langtidsplanen
for forsvarssektoren. Den ble lagt fram da Navarsete selv satt i
regjering. En grundig gjennomgang av alle forhold, både operative,
tekniske og økonomiske, som vi har gjort i forbindelse med den nye langtidsplanen,
bekrefter at Evenes var det riktige valget for QRA-beredskap. Oppdaterte
beregninger som også ivaretar erfaringer fra utbyggingen på Ørland,
viser at det ville blitt enda dyrere enn først antatt å bygge ut
Andøya til dette formålet. Dette spørsmålet om kostnadene for en tverrvindbane
på Andøya er derfor ikke relevant for den valgte løsningen som ligger
i langtidsplanen. Jeg anbefaler for så vidt representanten Navarsete
ikke å legge opp til omkamp om sin egen regjerings beslutning fra
2011.
Så konkret til spørsmålet: Samferdselsministeren
har opplyst at en flytting av Bodø lufthavn, inkludert banesystem,
navigasjonsanlegg, terminalbygg og nødvendige driftsfasiliteter
fra Avinors virksomhet, i en rapport fra Avinor til departementet
i desember 2016 er anslått til å koste mellom 4,5 og 5 mrd. kr,
ikke medregnet byggelånsrente. Men i kostnadene inngår ikke opprydding
av miljøforurensning, kostnader til fjerning av Forsvarets infrastruktur
og bebyggelse. Veier og teknisk infrastruktur utenfor lufthavnens
område er heller ikke inkludert. Slike tiltak vil eventuelt komme
i tillegg. Det finansieres av andre, og det er årsaken, av f.eks.
flyselskaper, oljeselskaper, veimyndigheter osv. Rapporten til Avinor
benytter derfor litt andre forutsetninger enn det man kan legge
inn for bygging av en flybase sammenliknet med en sivil base. Hadde man
valgt Andøya som QRA-base i 2011, ville tverrvindbanen måtte forlenges
med omtrent 1 000 meter for å tilfredsstille NATO-kravene. Det er
ikke noen grunn til å så tvil om de kostnadstallene som kom fram
i Avinors rapport, men jeg vil likevel poengtere det jeg nettopp
sa, at det er vanskelig å sammenlikne utregning av disse tallene
for en sivil flyplass med tallene for en militær flyplass, og det rapporten
selv sier, som er vanlig på et så tidlig tidspunkt i prosessen,
er at tallene er beheftet med betydelig usikkerhet, og at et endelig
kostnadsoverslag for bygging av en ny lufthavn i Bodø vil først
foreligge etter fullført forprosjekt, anslagsvis 2019/2020.
Liv Signe Navarsete (Sp) [14:14:43]: Eg takkar for svaret.
Eg vil gjerne vise til Andøyposten,
som 17. februar viser til ein rapport frå Rambøll laga i 2012, der
konklusjonen var at Evenes må forlengje rullebanen med 1 000 meter
for å få gode glidebanar. På direkte spørsmål til statssekretæren
om regjeringa planlegg for dette, svarte statssekretær Bø at da
«er du på et detaljnivå jeg ikke har forutsetninger for å svare
på». Med omsyn til at regjeringa har estimert store kostnader til
forlenging av rullebanen på Andøya, det står på side 77 i regjeringa
sin langtidsplan, er det særs oppsiktsvekkjande at statssekretæren
kan omtale eit slikt spørsmål som ein detalj. Kan statsråden avklare om
det er behov for forlengd rullebane på Evenes, og meiner statsråden
det er betryggjande at statssekretæren ikkje kan svare på eit så
grunnleggjande spørsmål i ei så stor og viktig sak?
Statsråd Ine M. Eriksen Søreide [14:15:35]: Her har nok Andøyposten
ikke tatt med hele konteksten i det statssekretæren sa. Det er ikke
aktuelt å forlenge rullebanen på Evenes. Den er allerede blant Norges
lengste, på 2 800 meter, og det er ikke noe behov for å forlenge
den rullebanen. Det har statssekretæren oppklart i et innlegg i Andøyposten
nettopp fordi dette ble tatt ut av kontekst, og det har aldri vært
aktuelt – og det ligger heller ikke inne i beregningene – å gjøre
forlengelser av rullebanen på Evenes.
Liv Signe Navarsete (Sp) [14:16:02]: Eg takkar igjen for svaret.
Uroa er stor mellom tilsette i
Forsvaret og folk i Nord-Noreg. Ikkje minst er det mange som er
opptekne av at Forsvarets ressursar vert nytta på best mogleg vis.
Eg har sjølv vore på Andøya fleire gonger siste året, og eg opplever
til liks med innbyggjarane at lista over spørsmål utan avklaring
veks raskare enn dei avklaringane me får frå regjeringa. Under handsaminga
av langtidsplanen slo ein samla komité fast:
«Dersom det fremkommer vesentlige
endringer i beslutningsgrunnlaget, legger komiteen til grunn at regjeringen
kommer tilbake til Stortinget i forbindelse med revidert nasjonalbudsjett
våren 2017 med en oppdatering.»
Kan statsråden gjere greie for
kva ho meiner er ei vesentleg endring i avgjerdsgrunnlaget?
Statsråd Ine M. Eriksen Søreide [14:16:43]: Det komiteen
sier, er at dersom det framkommer vesentlige endringer i beslutningsgrunnlaget,
kommer regjeringa tilbake til Stortinget med en oppdatering. Det
er en enstemmig komitémerknad, og det skulle også bare mangle. Det gjør
en regjering alltid. Det står videre at regjeringa selvfølgelig
i forbindelse med Prop. 1 S til høsten vil orientere om den videre
framdriften og utviklingen av arbeidet med vedtakene i innstillinga.
Vi har ingen indikasjoner på at
det skulle være endringer av en slik karakter i det beslutningsgrunnlaget som
nå foreligger. Vi holder nå på å gjennomføre en konseptvalgutredning
på Evenes som skal pågå dette året, for å detaljere ting som f.eks.
hvor ulike bygg og fasiliteter skal ligge, for å kunne utnytte den
eksisterende infrastrukturen best mulig. Jeg besøkte nylig Evenes
for å se på anlegget igjen og for å se på alle de gjenbruksmulighetene som
er der. Jeg er helt trygg på at vi får en god base for både maritime
patruljefly og kampfly når basen står ferdig.
Christian Tynning Bjørnø (A) [14:18:07]: «Det er en stor
utfordring å skaffe nok lærere av flere kjønn til den norske skolen.
Særlig er det svært få mannlige søkere til grunnskolelærerutdanningene
for 1.-7. trinn, og i 2015 var under 1 av 5 av de søkerne som møtte
opp på landsbasis, menn. Derfor er det også klasser på lærerutdanningen i
dag som kan bestå av bare kvinner.
Hva mener statsråden om dette,
og hva er regjeringens løsninger for å sikre en bedre balansert
lærerutdanning som i større grad speiler samfunnet vårt?»
Statsråd Torbjørn Røe Isaksen [14:18:47]: Jeg er selvfølgelig
enig i at vi trenger flere menn i grunnskoleutdanningen også på
1.–7. trinn, ja kanskje særlig på 1.–7. trinn. Ikke minst trenger
vi at flere menn arbeider som lærere i skolen, altså at vi får flere
søkere, flere studenter og flere lærere inn i skolen som er menn.
Tall fra Samordna opptak viser
at det i 2016 var vel 1 200 nye studenter som møtte til denne utdanningen,
og at vel 20,5 pst. av disse, dvs. 247, var menn. I skolen som sådan
har andelen menn på barne- og mellomtrinnet vært nedadgående og
var nede i 25 pst. i 2015. Det er den dårlige nyheten. Den positive
siden er at det har vært en positiv utvikling i rekrutteringen av
menn til grunnskolelærerutdanningen 1–7 de siste årene, fra 17,1 pst.
i 2010 til 20,5 pst. i 2016. Men jeg er selvfølgelig ikke fornøyd
med dette. Jeg tror at det er bra for gutter å møte mannlige rollemodeller
de første skoleårene. Jeg tror dessuten at mangfold er en styrke
i skolen, som på alle andre områder.
På spørsmål fra representanten
Trond Giske i oktober 2016 understreket jeg i en annen sammenheng
at regjeringen ikke alene kan endre tradisjonelle utdanningsvalg. Norge
er et av verdens mest likestilte land. Likevel har vi et veldig
kjønnsdelt arbeidsmarked, noe som også gjenspeiles i utdanningsvalgene.
Det er en samfunnsutfordring som flere enn bare regjeringen må gripe
fatt i og arbeide med.
Heldigvis er det bedre kjønnsbalanse
i de lærerutdanningene som sikter seg inn mot de høyere trinnene
i grunnskolen. I 2016 var vel 40 pst. av dem som møtte til grunnskoleutdanning
5–10 og ca. 43 pst. av dem som møtte til lektorutdanning, menn.
Andelen menn i høyere utdanning totalt er på ca. 40 pst. I skolen
er for øvrig andelen menn på ungdomstrinnet 38 pst.
Jeg mener skoler og skoleeiere
må ta et større ansvar. Jeg mener også at vi må lære mer av dem
som får dette til, f.eks. Høgskolen i Oslo og Akershus, som i årevis
har fokusert på å rekruttere nettopp menn, men også personer med
innvandrerbakgrunn, til lærerutdanningene, bl.a. gjennom informasjonsmateriale,
en stipendordning og ulike typer fadder- og mentorordninger.
Jeg kommer til å følge opp, bl.a.
ved å bringe dette opp i styringsdialogen med universiteter og høgskoler.
Jeg kommer også til å henvende meg til Nasjonalt råd for lærerutdanning
for å ha en dialog om hvordan lærerutdanningen ytterligere kan bidra
med hensyn til rekruttering. Kan f.eks. tiltakene fra Høgskolen
i Oslo og Akershus overføres til andre institusjoner? Hva kan i
så fall myndighetenes bidrag være? Jeg er også åpen for forslag
som kan bidra til å bedre kjønnsbalansen til grunnskolelærerutdanningen
for 1.–7. trinn.
Jeg vil samtidig benytte anledningen
til å vise til et brev fra barne- og likestillingsministeren, datert
21. februar, der det fremgår at positiv særbehandling som hovedregel
bare er lovlig dersom det er egnet til å fremme lovens formål, og
såfremt det er et rimelig forhold mellom det som ønskes oppnådd,
og hvor inngripende forskjellsbehandlingen vil være for den eller
de som stilles dårligere.
(Presidenten klubber.)
President, jeg ber om å få lese
ferdig dette, for det er en viktig informasjon til Stortinget.
Presidenten: Bare
det ikke er for langt.
Statsråd Torbjørn Røe Isaksen [14:21:58]: Ny felles likestillings-
og diskrimineringslov vil ikke avklare endelig hvilke former for
positiv særbehandling som er tillatt, f.eks. om det er adgang til
å gi tilleggspoeng eller innføre kvoter for det underrepresenterte
kjønn ved opptak til utdanning. Dette må utredes ytterligere, og
jeg vil komme tilbake på egnet måte så snart jeg har fått klarhet
i saken og hvordan det påvirker vårt felt.
Christian Tynning Bjørnø (A) [14:22:20]: Statsråden var inne
på det: Kun 25 pst. av alle lærere som jobber i grunnskolen, er
menn – altså hver fjerde lærer. Vi må sørge for at disse har lyst
til å bli i skolen. Lærerne som begynte på lærerutdanningen i år,
skal forhåpentligvis jobbe i skolen i mange, mange år framover.
Det vil si at kjønnsbalansen kommer til å være skjev også i ganske
mange år fram i tid hvis det ikke settes inn sterkere tiltak enn
det statsråden var inne på.
Har statsråden noen tanker om hva
som skal til for å holde på de mennene som allerede jobber i skolen?
Statsråd Torbjørn Røe Isaksen [14:22:58]: Takk for oppfølgingsspørsmålet.
For det første tror jeg det aller
viktigste er at skolen generelt er en god arbeidsplass. Jeg mener
også at det aller viktigste generelle tiltaket for å få bedre rekruttering
også av menn til lærerstudiet, er å vise at et masterstudium i lærerprofesjonen
er krevende, givende, interessant, men også vanskelig.
Når det gjelder hvordan man skal
få flere menn til å ønske å være i skolen, har vi ikke noen konkrete
tiltak rettet inn mot menn i skolen annet enn det man da kan gjøre
lokalt, f.eks. ha egne nettverk hvis man skulle ønske det. Men vi
har nå sagt at vi skal se på, sammen med partene, hvordan vi kan
lage nasjonale rammer for veiledningsordningen i skolen. Det å ha
en god veiledningsordning, hvor man f.eks. også tar opp om det er
konkrete problemstillinger knyttet til lærere av forskjellige kjønn,
kan være et viktig bidrag.
Christian Tynning Bjørnø (A) [14:23:57]: Jeg har lyst til
å bevege meg fra de mannlige lærerne til guttene som er elever i
skolen. Og la meg skynde meg å si at det trenger ikke å være noen
sammenheng her, men i forrige uke var det en debatt om at norsk
skole ikke er laget for gutter. Debatten ble reist på bakgrunn av
at dobbelt så mange gutter som jenter mottar spesialundervisning.
Kunnskapsministeren sa i et intervju
at vi har et gutteproblem i norsk skole, og at det er noe som burde
bekymre oss veldig. Det jeg lurer på, er: Hva har statsråden tenkt
å gjøre – bortsett fra å bekymre seg veldig?
Statsråd Torbjørn Røe Isaksen [14:24:37]: La meg bare først
presisere hva jeg mener med at vi har et gutteproblem. Det er rett
og slett ikke at det går dårlig med gutter flest, men på de negative
statistikkene vi har, alt fra andelen som får spesialundervisning,
til andelen elever som ligger under kritisk grense på nasjonale
prøver, andelen svake lesere i PISA og på «drop out»-statistikken,
er guttene overrepresentert. Det er det jeg mener med at vi har
et gutteproblem. Og det er ikke bare i skolen, det sprer seg i hele
samfunnet.
Jeg mener den aller viktigste vaksinen
mot dette er en sterk kunnskapsskole, som setter inn innsatsen tidlig.
Vi vet at det spiller en stor rolle hvor tidlig man setter inn innsatsen,
f.eks. for om man knekker lese- og skrivekoden, f.eks. om man lærer
seg å regne skikkelig. Når vi samtidig vet at et av de største strykfagene
og en av de største frafallsårsakene i videregående skole er matematikkfaget,
vil den type tiltak, selv om det gjelder for alle, være ekstra viktig
nettopp for gutter i skolen.
Presidenten: Dette
spørsmålet, fra Karianne O. Tung til arbeids- og sosialministeren,
vil bli besvart av kulturministeren på vegne av arbeids- og sosialministeren,
som er bortreist.
Spørsmålet vil bli tatt opp av
representanten Ferhat Güven, da representanten Karianne O. Tung
er blitt syk.
Ferhat Güven (A) [14:25:56]: «Undersøkelser fra STAMI viser
at den mest betydningsfulle risikofaktoren for et høyt legemeldt
sykefraværnivå blant kvinner i helse- og sosialsektoren, var vold
og trusler om vold på jobb. De har om lag 70 pst. høyere risiko
for et høyt sykefraværnivå sammenliknet med dem som ikke utsettes
for dette. Mange på høyresiden vil ha karensdager og kutt i sykelønnen.
Mener statsråden det er riktig
at disse kvinnene også skal få kutt i lønna, og hvis ikke, hva kan
gjøres for å forhindre det dersom kuttene innføres?»
Statsråd Linda C. Hofstad Helleland [14:26:32]: Takk for
spørsmålet.
Jeg har merket meg STAMIs forskning,
som viser høyere risiko for sykefravær i helse- og sosialyrker som
en følge av at de ansatte oftere utsettes for vold og trusler om vold.
I noen yrker er ansatte mer utsatt
for situasjoner med trusler om vold og faktisk påført vold. I slike
yrker har arbeidsgiverne et spesielt ansvar for å organisere og
tilrettelegge arbeidet slik at de ansatte kan oppleve møtet med brukerne
sine som trygt og forutsigbart. STAMI peker også på at dette er
et område som bør prioriteres i det forebyggende arbeidsmiljøarbeidet.
Dette er en viktig del av bakgrunnen
for at det fra 1. januar i år er kommet på plass en ny forskrift
om vold og trusler i arbeidslivet. Forskriften regulerer arbeidsgivers
ansvar for kartlegging av forhold på arbeidsplassen som kan føre
til vold og trusler, opplæring og øvelse i å forebygge og håndtere
volds- og trusselsituasjoner og at ansatte gis nødvendig informasjon
om risikofaktorer på arbeidsplassen knyttet til vold og trusler.
Forskriften regulerer også arbeidsgivers plikt til å iverksette
nødvendige tiltak på bakgrunn av helse- og sikkerhetsrisikoer som
avdekkes, og oppfølging av arbeidstakere i slike situasjoner.
Dagens sykelønnsordning skiller
ikke mellom ulike arbeidsmiljøfaktorer som årsak til sykdom eller
skade som medfører arbeidsuførhet. Jeg ser det også som lite aktuelt å
foreslå et system hvor ulike årsaksfaktorer for redusert arbeidsevne
skal ha betydning for kompensasjonen i sykelønnsordningen.
I stedet må arbeidsgiver sammen
med ansattes organisasjoner arbeide aktivt for å tilrettelegge og
forebygge og organisere arbeidet slik at trusler om vold og faktisk
vold reduseres så mye som mulig. Ved inngåelse av dagens IA-avtale
var det for øvrig enighet om økt fokus på det forebyggende arbeidsmiljøarbeidet,
og det ble gjennomført endringer i regelverk og virkemidler for
å understøtte dette arbeidet. Underveisvurderingen av avtalen i
fjor høst viser at det fortsatt er rom for å jobbe bedre og komme
lenger med denne målsettingen. I dette arbeidet kan ulike organisasjoner
og næringer lære av hverandre, herunder benytte seg av kunnskap
fra STAMI og andre relevante kompetansemiljøer.
Ferhat Güven (A) [14:29:08]: Jeg takker for svaret.
Jeg har et oppfølgingsspørsmål.
Hvert år blir også tusenvis av kvinner utsatt for vold i hjemmet,
en dessverre enda mer skjult grunn til sykefravær enn for dem som
blir utsatt for vold på jobben. Er statsråden enig i at innføring av
karensdager og kutt i sykelønnsordningen, som mange på høyresiden
ønsker, vil ramme denne gruppen ekstra hardt? Og hva mener hun kan
være mulige tiltak for å bøte på dette dersom slike kutt innføres?
Statsråd Linda C. Hofstad Helleland [14:29:37]: Jeg er enig
med representanten i at vold mot kvinner, både i hjemmet og på arbeidsplassen,
er et veldig alvorlig problem, og derfor er jeg også veldig glad
for at det gjøres mye godt arbeid rundt omkring for å forebygge
og å sørge for tiltak som sikrer i så stor grad det er mulig, at
ansattes sikkerhet ivaretas.
Så er det slik at dagens sykelønnsordning
ligger fast. Det er vi tydelige på i regjeringens politiske plattform. Derfor
kan jeg ikke spekulere i hva som eventuelt vil skje hvis det foregår
endringer. Gjennom IA-avtalen har regjeringen og myndighetene også
forpliktet seg til ikke å foreslå endringer i sykelønnsordningen
i avtaleperioden. Derfor er det ikke grunnlag for å spekulere i
noe annet.
Ferhat Güven (A) [14:30:39]: Kan vi dermed fastslå at statsråden
er enig med undertegnede i at kutt i sykelønnen særlig rammer kvinner
som er utsatt for vold, hardt, og at det vil være umulig å iverksette
fullgode tiltak for å bøte på dette?
Statsråd Linda C. Hofstad Helleland [14:30:50]: Jeg er glad
for at dagens sykelønnsordning ligger fast, og at regjeringen er
veldig tydelig på det i sin plattform.
Jeg er også glad for at det gjøres
mye godt arbeid rundt omkring nettopp for å forebygge og for å forhindre
at dette skjer. Det er veldig mye å hente på å jobbe systematisk med
dette. Det er det mange kommuner som gjør, det er det mange offentlige
instanser som gjør – og jobber veldig godt med det. Der hvor det
er høyt sykefravær, er det også mest å hente på å sette inn tiltak.
Derfor er jeg glad for den presiseringen som har kommet på plass
med forskriften.
Jeg mener for øvrig at spørsmål
om karensdag og kutt i sykelønnsordningen som sagt er hypotetisk.
Det er ingen aktuell problemstilling nå. Denne regjeringen forholder seg
til det som står i plattformen.
Ruth Grung (A) [14:31:56]: «Norsk filmbransje har snakket
om likestilling i årevis. I filmforliket påla Stortinget regjeringen
å iverksette tiltak for å bedre kjønnsbalansen, samt opprettholde
målet om at det skal være minst 40 pst. av hvert kjønn i nøkkelposisjoner.
I et intervju i Tromsø i januar, uttalte statsråden at «en sånn
målsetting ikke må gå på akkord med den kunstneriske friheten».
Mener statsråden at det ville blitt
dårligere filmer dersom hun hadde stilt krav om at målet skal nås,
for eksempel ved aktiv bruk av støtteordningene?»
Statsråd Linda C. Hofstad Helleland [14:32:29]: Jeg forholder
meg selvsagt til filmforliket slik det ble vedtatt i Stortinget,
og jeg arbeider med å følge opp Stortingets vedtak – det er også
godt i gang.
I tildelingsbrevet for 2016 ble
Norsk filminstitutt bedt om å iverksette tiltak innenfor sine ordninger
som kan bidra til en jevnere kjønnsbalanse. Filminstituttet har
gjennomgått sitt eksisterende virkemiddelapparat og vurdert nye
tiltak for å få en bedre kjønnsbalanse i norsk film. I juni 2016
la NFI frem en handlingsplan for kjønnsbalanse i norsk film, utarbeidet
etter innspill fra filmbransjen selv.
Representanten Grung nevner aktiv
bruk av støtteordningene som tiltak for å nå målet om minst 40 pst.
av hvert kjønn i nøkkelposisjoner. Her vil jeg påpeke at vi allerede i
dag bruker støtteordningene aktivt for å stimulere til bedre kjønnsbalanse
på dette feltet. Norsk filminstitutt er i tildelingsbrevet for 2017
bedt om å videreføre dagens praksis med moderat kjønnskvotering
i sine tilskuddsordninger. Norsk filminstitutt må også vurdere ytterligere
tiltak innenfor sine ordninger som kan bidra til en jevnere kjønnsbalanse,
på bakgrunn av den nevnte handlingsplan for kjønnsbalanse.
Et av hovedmålene regjeringen har
satt for filmområdet, er å legge til rette for et bredt og variert
tilbud av høy kvalitet. Ved å stimulere til at flere kvinner kommer
inn i nøkkelroller i film, kan vi bidra til det og til et større
mangfold i de kunstneriske uttrykkene. Det er allerede mange dyktige
kvinner som arbeider innenfor nøkkelposisjoner i norsk film, så
NFIs praksis med moderat kjønnskvotering i sine ordninger kan bidra
til en synliggjøring av den kompetansen, kunnskapen og erfaringen
disse kvinnene sitter på.
For å oppnå en god kjønnsbalanse
er det nødvendig med en helhetlig tilnærming hvor flere virkemidler
tas i bruk. Det er viktig med tiltak rettet mot ulike deler av filmskaperes
livsløp for å sikre langsiktige og vedvarende endringer så vel som
en umiddelbar effekt. Filminstituttet har derfor vurdert tiltak
innenfor tre overordnede områder: 1) talentutvikling, 2) tilskuddsordninger
og 3) kommunikasjon og kunnskap. Det planlegges nå en større evaluering
av handlingsplanen i 2020. Vi håper den vil vise gode resultater.
Vi vil også se på om det er eventuelle
strukturelle hindringer som staten kan gjøre noe med for å bedre
kjønnsbalansen. Det er viktig å understreke at bransjen selv har
et ansvar for å sørge for å bedre kjønnsbalansen i norsk film, samtidig
som også vi som politikere skal være opptatt av å legge til rette
for et godt mangfold og en god kjønnsbalanse.
Ruth Grung (A) [14:35:31]: Spørsmålet gjelder akkurat det
siste statsråden nevner – hvilke signaler gir statsråden? I intervjuet
i Tromsø sier hun at kvotering vil være en innskrenkning av den
kunstneriske frihet. Er det slik at statsråden formulerer ett budskap
utad – at hun er imot kvotering, at hun ikke mener at likestilling
er et mål for norsk filmpolitikk – og innad jobber for det hun nettopp har
ramset opp av tiltak, som egentlig er en bestilling fra Stortinget
for å nå målet om minst 40 pst.? Vi har et stykke å gå for å få
likestilling i norsk filmpolitikk.
Statsråd Linda C. Hofstad Helleland [14:36:08]: Jeg er helt
enig med representanten i at vi har en vei å gå, og derfor er jeg
glad for det som Stortinget fikk vedtatt, at man også må stille
krav – ikke minst til bransjen. Bransjen må også selv se at den
går glipp av halvparten av ressursene som befolkningen sitter på,
nettopp ved at man ikke sikrer seg så mange kvinner foran og bak
kamera, til å skrive manus og til være med i hele forløpet i en
filmproduksjon.
Jeg er veldig glad for at bransjen
selv har vært aktiv, og jeg opplever også at bransjen er veldig
opptatt av å iverksette tiltak på egenhånd. Den har kommet med mange gode
bidrag til denne handlingsplanen, og jeg har absolutt tro på at
den skal virke.
Ruth Grung (A) [14:37:02]: Film er faktisk et av de kulturtilbudene
som når ut til flest. 71 pst. var i fjor på kino minst én gang.
Det er et veldig sterkt medium også gjennom tv og digitale plattformer,
og det er kanskje også et av de sterkeste kulturelle virkemidlene
for å speile norsk virkelighet. Det er litt spesielt, i hvert fall
når man bruker fellesskapets penger, at de ikke går mer målrettet
inn for å speile også den virkeligheten som kvinner har, både ved bruk
av hovedroller, slik Aftenposten var inne på, for det er ganske
stereotype roller kvinner får, enten som koner eller som kjærester,
og også, som statsråden var inne på, ved å utvikle manus som gjenspeiler
norsk virkelighet. Skuespillerforbundet har fremmet forslag om at
hovedroller bør inkluderes som et prioriteringskriterium når støtte fordeles.
Er det et synspunkt og et forslag som statsråden støtter?
Statsråd Linda C. Hofstad Helleland [14:37:58]: Jeg er veldig
glad for at dette spørsmålet kommer opp, for jeg tror det er viktig
at vi også fra politisk hold er veldig tydelig på å uttale at nettopp
det som representanten er inne på, er noe vi følger med på. De kunstneriske
uttrykkene, det som formidles også gjennom kunsten, enten det er
på en teaterscene eller film, skal også gjenspeile det samfunnet
vi lever i. Der er vi opptatt av god kjønnsbalanse og likestilling.
Vi hører historier, særlig fra kvinnelige skuespillere, som forteller
at når de kommer opp i en viss alder, er de ikke like attraktive
for de store hovedrollene, som trekker det store publikummet, som
derimot menn er. Det er en problemstilling de er opptatt av. Derfor
vil jeg vurdere det innspillet som Skuespillerforbundet har kommet
med, før jeg konkluderer nærmere.
Presidenten: Spørsmål
26 er behandlet tidligere, så vi går til spørsmål 27.
Hadia Tajik (A) [14:39:18]: «Det er eit år sidan Nasim Karim,
leiar i utvalet for likestilling og mangfald i PF, uttalte at kvinner
vert diskriminerte i politiet, og at seksuell trakassering er eit
problem. Ho sa også: «Rammene i politiet er skapt av mann for menn.
Det er ikke lagt til rette for at kvinner skal få de samme mulighetene.
Det er en illusjon at det er likestilling.» Skildringa viste eit
behov for å intensivera arbeidet med kultur, leiing og likestilling i
politiet.
Kva har regjeringa gjort for å
betre situasjonen?»
Statsråd Per-Willy Amundsen [14:39:55]: Likestilling er en
viktig del av politi- og lensmannsetatens personalpolitikk. Enhver
form for trakassering eller forskjellsbehandling på grunn av kjønn
er helt uakseptabel.
Jeg styrer politietaten gjennom
tildelingsbrev og styringsdialogen med Politidirektoratet. I tildelingsbrevet
til Politidirektoratet for 2017 ber jeg om at direktoratet redegjør
for status, for hvilke tiltak som er iverksatt for å øke andelen
kvinnelige ledere dersom den er under 40 pst. Politidirektoratet
skal også utarbeide en tilstandsrapport for likestilling.
Andelen kvinnelige ledere med personalansvar
i politiet var 30 pst. i 2016. Særlig er andelen ledere i politistillinger
lav. Det er derfor et mål at 40 pst. av alle nyansatte i lederstillinger
skal være kvinner. Regjeringen utnevnte i 2015 ti nye politimestere,
derav fire kvinner, og i 2016 tolv nye visepolitimestere, derav
fem kvinner.
Politilederne skal arbeide for
å oppnå 40 pst. kvinnelige ledere i sitt distrikt og i sin enhet,
som er det samme måltallet som i staten ellers. Dette er nedfelt
i politimesternes lederkontrakt og et av flere punkter de vil bli
målt på. Politidirektoratet vil følge opp arbeidet med å innfri
målene i underliggende enheter.
Politidirektoratet utarbeidet i
2016 en overordnet plan for kjønnsbalanse i lederstillinger, hvor
målet er at det innen 2022 skal være 30 pst. av hvert kjønn i politilederstillinger
og 40 pst. i lederstillinger totalt.
Kvinneandelen ved Politihøgskolen
har i de siste årene ligget rundt 40 pst. Kjønnsbalanse blant studentene
er helt nødvendig for å øke kvinneandelen i politistillinger og
lederstillinger i politiet på lengre sikt.
Politidirektoratet har satt i verk
ulike tiltak som kan øke antallet kvinnelige ledere i politiet,
bl.a. talentprogram, workshop, mentoreringsprogram. Politidirektoratet
har også utarbeidet en ny rekrutteringsveileder som skal legge til
rette for ryddige prosesser og ansettelse av godt kvalifiserte medarbeidere.
Det gjøres mye for å fremme likestilling
på alle nivå i norsk politi, og dette er et arbeid som må ha vedvarende fokus
og vedvarende oppfølging på alle ledernivå for å lykkes. Jeg vil
også følge dette opp overfor Politidirektoratet.
Hadia Tajik (A) [14:42:53]: Eg takkar for svaret.
Eg forstår bl.a. at 40 pst. av
dei nytilsette skal vera kvinner, og at det er eit mål. Spørsmålet
mitt er då: Korleis skal politileiarane nå dette målet?
Statsråd Per-Willy Amundsen [14:43:08]: Det er gjennom det
daglige arbeidet de gjør, i sin rekruttering. Jeg forventer at man
følger det opp. Politiet har noen forpliktelser der, som alle andre
plasser i staten, med å oppnå kjønnsbalanse. Det er altså en forventning
til at det skjer.
Jeg mener at det er viktig at POD
legger til rette for å rekruttere flere kvinnelige ledere. Jeg mener
at det er viktig for å sikre at det er gode, reelle rekrutteringsprosesser
i alle ansettelser, og at det fremmer gode holdninger, god kultur,
god ledelse. Politidirektoratet skal være en arbeidsplass hvor regelverket
for rekruttering etterleves.
Hadia Tajik (A) [14:43:58]: I Meld. St. 10 for 2016–2017,
som nå er til behandling på Stortinget, står det:
«Holdninger, kultur og ledelse
i offentlig sektor kan påvirkes gjennom forvaltning og politikk.»
Det står vidare i same dokument:
«Et viktig arbeid for regjeringen
er å utvikle egnede rammebetingelser for forvaltningen for å sikre god
ledelse og gjennomføringskraft.»
Spørsmålet mitt er då: Kan statsråden
meina at det er «egnede rammebetingelser»?
Statsråd Per-Willy Amundsen [14:44:32]: Jeg mener at rammebetingelsene,
i den forstand at vi har tydelige forventninger og tydelige krav
til kjønnsbalanse, i høyeste grad er til stede. Som jeg var inne
på i mitt første svar, er vi ganske avhengig av at vi rekrutterer
flere kvinner gjennom politiutdanningen, som også kan bli framtidige
ledere.
Jeg tenker at vi i det videre også
vil evaluere kultur og holdninger. Det har også Justis- og beredskapsdepartementet
bedt Difi om å gjøre. I forbindelse med evalueringen av nærpolitireformen
skal bl.a. politiets arbeid med holdninger, kultur og ledelse vurderes,
og det framlegges i løpet av inneværende år. Den evalueringen skal
sikre at nærpolitireformen i praksis også oppfyller de forventninger
regjeringen og Stortinget har til politiet på dette området.
Presidenten: Dermed
er den ordinære spørretimen omme.
Referat
Presidenten: Det
foreligger ikke noe referat.
Dermed er dagens kart ferdig behandlet.
Det ser ikke ut til at noen av de tilstedeværende ber om ordet.
– Møtet er hevet.

Møtet hevet kl. 14.46.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no