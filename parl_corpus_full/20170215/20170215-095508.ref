
﻿
Dato: 15.02.2017
President: Olemic Thommessen
Innhold

President: Olemic Thommessen
Presidenten: Den
innkalte vararepresentanten for Aust-Agder fylke, Line Kysnes Wennesland,
tar nå sete.
Fra Arbeiderpartiets stortingsgruppe
foreligger søknad om velferdspermisjon for representanten Martin Kolberg i dagene
15. og 16. februar. Denne søknaden foreslås behandlet straks og
innvilget. – Det anses vedtatt.
Fra første vararepresentant for Buskerud
fylke, Laila Gustavsen,
foreligger søknad om fritak for å møte under representanten Martin
Kolbergs permisjon i dagene 15. og 16. februar, av velferdsgrunner.
Denne søknaden foreslås også behandlet straks og innvilget. – Det
anses vedtatt.
Andre vararepresentant for Buskerud
fylke, Niclas Tokerud,
foreslås innkalt for å møte i permisjonstiden. – Det anses vedtatt.
Niclas Tokerud er til stede og vil
ta sete.
Representanten Ola Elvestuen vil
fremsette et representantforslag.
Ola Elvestuen (V) [10:01:17]: På vegne av Trine Skei Grande,
Terje Breivik, Pål Farstad og meg selv vil jeg legge fram et representantforslag
om varig vern mot petroleumsvirksomhet i havområdene utenfor Lofoten, Vesterålen
og Senja.
Presidenten: Forslaget
vil bli behandlet på reglementsmessig måte.
Muntlig
spørretime
Presidenten:Stortinget
mottok mandag meddelelse fra Statsministerens kontor om at statsrådene
Jan Tore Sanner, Vidar Helgesen og Frank Bakke-Jensen vil møte til muntlig
spørretime.
De annonserte regjeringsmedlemmer
er til stede, og vi er klare til å starte den muntlige spørretimen.
Vi starter med første hovedspørsmål,
fra representanten Jonas Gahr Støre.
Jonas Gahr Støre (A) [10:02:07]: Mitt spørsmål går til europaministeren,
som jeg gratulerer med ny stilling. En viktig oppgave for ham er
å fremme norske interesser i nordområdene, både i Norden og i Europa.
Det er avgjørende for norsk politikk, men det er også avgjørende
for vår sikkerhets- og utenrikspolitikk.
I Stoltenberg II-regjeringen var
vi opptatt av å sikre at norsk forvaltning og suverenitetshevdelse
ble forstått og respektert av andre land. Det krevde aktiv politikk
inn mot nordiske naboer, naboer i nord og inn mot EU. To milepæler
var av stor betydning. Den ene var den såkalte Ilulissat-erklæringen
fra 2008, der utenriksministre i den arktiske regionen slo fast
at havretten gjelder i nord. Prinsippene for vår arktiske politikk
var slått fast. Den andre var at toneangivende land viste forståelse
og respekt for vår måte å tenke på Arktis på, og faktisk la sin
arktiske strategi tett opp til det som vi hadde som vår strategi.
Dette er av stor betydning, for ute
i verden har de ofte en oppfatning om at Arktis er et nytt område,
som har egne regler, og som enda ikke fullt ut er oppdaget. Alle
som kjenner nordområdene, vet at det er feil. Enten det er Atlanterhavet,
Stillehavet eller havområdene i Arktis, gjelder havretten. Kyststatenes
ansvar og rettigheter gjelder også.
I år har Norge formannskapet i Nordisk
ministerråd, og statsråden er ansvarlig i regjeringen. I vår regjeringstid
var det viktig når vi hadde formannskapet, å løfte det norske synet
på nordområdene der. Jeg finner knapt en referanse til nordområdene
eller Arktis i det programmet som gjelder i denne perioden. Det
synes jeg er urovekkende, fordi man da er defensiv i det arbeidet
som hele tiden må drives for å sikre norske interesser i nordområdene.
Mitt spørsmål er: Hvilke initiativer
har vår nordiske samarbeidsminister tatt for å løfte nordområdene
inn i det nordiske samarbeidet om europapolitikk? Det handler om det
organiserte nordiske samarbeidet, men også om arbeidet med våre
nordiske naboland i nord. Hvilke konkrete initiativer er tatt, og
hvilke tenker han å ta?
Statsråd Frank Bakke-Jensen [10:04:18]: Først vil jeg få
takke for muligheten til fortsatt å prate om nordområdepolitikken
i denne salen.
Som lokalpolitiker, regionalpolitiker
og rikspolitiker har jeg fulgt nordområdepolitikken og utviklingen
av den siden Jan Petersen la fram den første nordområdemeldingen.
Vi skal være klar over at mange av de beskrivelsene og scenarioene
som man så der – for ca. 15 år siden – er det som skjer i nord nå.
Man var framsynt, man startet en jobb med et utviklingstrekk som
skulle gjøre denne politikken relevant nasjonalt, nordisk og i Europa.
Jeg har altså fulgt politikken, og
en del av de viktige oppgavene jeg er enig med representanten Gahr
Støre i, er å gjøre dette relevant i Norden og i Europa. For meg
har det vært viktig på én måte – jeg har nok en annen tilnærming
til denne politikken enn det Gahr Støre har. For meg er det viktig
å vise Europa og resten av verden at i denne delen av Arktis er
det et varmt, pulserende samfunn, det er varmt, pulserende liv.
Her handler veldig mye av politikken om mennesker. Derfor har vi
i vår tilnærming til nordområdepolitikken sagt at ja, det er noe
høyt oppe, langt ute – for å sitere tidligere utenriksminister Gahr
Støre – men det er også noe helt konkret. Det handler om å gi innbyggerne
i landsdelen muligheten til å få en så god skole at de, når mulighetene
byr seg, er i stand til å velge blant dem etter egne ønsker. Det
handler om å bygge ut en infrastruktur som setter landsdelen i posisjon
til selv å delta i utviklingen.
Dette tar jeg med meg inn i det nordiske
perspektivet når jeg jobber som minister i Nordisk ministerråd.
Den forklaringen finner man også igjen hos regionale politikere og
hos politikere med syn i Finland og Sverige. Den politikken tar
jeg også med meg når jeg møter mine kollegaer ute i Europa: det
å forklare at det viktige i dette – og det viktige budskapet – er
at dette er en pulserende, varm del av Arktis, full av mennesker
og full av industri.
Jonas Gahr Støre (A) [10:06:22]: Det var et pulserende og
varmt svar, som ikke svarte på spørsmålet. Det står ikke ett ord
om nordområdene i handlingsplanen hans, og den blir nok lest av
andre. Det er ikke bare våre nordiske naboer som vi bør jobbe aktivt
overfor, men det er også Europa, EU og EU-land. I forrige uke kom
det en rapport fra Europaparlamentet om EUs arktiske politikk. Den
skal behandles i løpet av mars. Det er en rapport som ikke er i tråd
med norske interesser. Der slås det bl.a. fast av EU-kommisjonen
at EU-landene skal jobbe for et internasjonalt forbud mot olje-
og gassvirksomhet i Arktis. Da melder spørsmålene seg: Hva menes
med forbud? Hva menes med Arktis? Hvilke konsekvenser vil en slik
politikk fra EU få for norsk olje- og gassvirksomhet i Norskehavet
og Barentshavet? I handlingsplanen Norge i Europa står det nesten
heller ikke et ord om Arktis – det er knapt nok nevnt. Så en aktiv
politikk om det varme, pulserende livet langt der ute, som Bakke-Jensen
var inne på, er ikke nevnt i handlingsplanen. Da er spørsmålet:
Hva har statsråden og regjeringen tenkt å gjøre i denne konkrete
saken? Hva er gjort til nå, og hva vil bli gjort fram til denne
diskusjonen kommer opp i Europaparlamentet i mars?
Statsråd Frank Bakke-Jensen [10:07:24]: Jeg er også veldig
glad for at jeg innehar en statsrådsstilling som er dedikert til
kontakten med Europa. I motsetning til foregående regjeringer har
vi sagt at kontakten med EU og våre viktigste samarbeidspartnere
er så viktig at vi dedikerer en statsrådsstilling til å ivareta
det arbeidet. Det kunne vi ha tjent på tidligere også.
Så er det slik at vi frambringer
budskapene våre i de rådene vi deltar i. Regjeringen kommer til
å legge fram en nordområdestrategi, som også kommer til å vise hvordan vi
drar de lange linjene ned til Europa, hvordan vi drar de lange linjene
ut mot fora i internasjonal politikk, som FN. Så er det slik at
i et omforent samarbeid i Norden, når vi kan samarbeide godt med
våre nordiske partnere, gjør vi også Norden, nordområdepolitikken
og Arktis relevant i Europa og i resten av verden.
Presidenten: Det
blir oppfølgingsspørsmål – først Eirik Sivertsen.
Eirik Sivertsen (A) [10:08:35]: Sett med mine øyne er det
litt usikkert om det er en oppgradering av nordområdepolitikken
at det ikke lenger er Jonas Gahr Støre som har ansvaret, men Frank
Bakke-Jensen.
Jeg utfordret statsråden på spørsmålet
om Europaparlamentets behandling av denne strategien 10. januar.
Da sa statsråden at han ikke kjente denne strategien veldig godt, og
at han ikke ville si så mye om den har utviklet seg i god eller
dårlig retning for Norge. Nå er det kommet et forslag på bordet,
med totalforbud mot olje- og gassvirksomhet i arktiske områder.
Så jeg får gjenta spørsmålet mitt fra januar: Synes statsråden nå
at det har utviklet seg i riktig retning? Det andre spørsmålet er:
Hvordan har han tenkt å jobbe for at Europaparlamentet respekterer
mulighetene vi som bor i nordområdene, skal ha for å utvikle våre
samfunn og ta i bruk de ressursene som er der for å skape samfunn
der det er attraktivt å bo i framtiden? Vil statsråden løfte dette,
slik våre nordiske naboer gjør, for å få mer trykk på det, og hvordan
vil han i så fall gjøre det?
Statsråd Frank Bakke-Jensen [10:09:39]: Da spørsmålet kom
fra representanten, var det i forbindelse med en stortingsmelding
om det nordiske samarbeidet. Det var nok det som gjorde at han var
misfornøyd med svaret på et annet felt. Det er også slik at når
vi sier at det er viktig å være til stede i Brussel for å fortelle
om et levende Arktis, handler det også om at vi på den måten bygger
en plattform, slik at vi kan gå imot de vedtakene som kommer om en
mer konserverende politikk i Arktis. Vi bruker våre posisjoner i
alle de møtene vi har med politikere i EU og i alle møtene med sentrale
politikere rundt omkring i verden. Jeg må få lov til å skyte inn
at nordområdepolitikken var et veldig godt prosjekt i mange år,
men jeg mener at vi viser på en bedre måte overfor EU og resten
av verden at Arktis er aktivt og pulserende. Det er ikke en nasjonalpark
som enkelt kan fredes for annen aktivitet.
Presidenten: Knut
Arild Hareide – til oppfølgingsspørsmål.
Knut Arild Hareide (KrF) [10:10:47]: Det er hyggeleg å møte
statsråd Bakke-Jensen her i spontanspørjetimen for første gong,
ikkje minst om eit tema som Høgre og Kristeleg Folkeparti har stått
saman om. Det var jo nettopp Bondevik II-regjeringa som la fram
ei banebrytande nordområdemelding i april 2005, Muligheter og utfordringer
i nord. Så var det regjeringa Stoltenberg II som følgde opp, og
tidlegare utanriksminister Gahr Støre, og vi veit at få dagar etter
regjeringsskiftet i 2013 heldt den nye utanriksministeren, Børge
Brende, ein ambisiøs tale om Solberg-regjeringas nordområdepolitikk
i Tromsø.
Det er brei einigheit om betydninga
av nordområda i norsk innanriks- og utanrikspolitikk, men kanskje
har forventningane som er blitt skapte, vore større enn det som
reelt har skjedd på bakken. No høyrde eg at statsråden nemnde at
han vil ha ein nordområdestrategi. Vurderer han òg ei eiga stortingsmelding
for å følgje opp dette? Kva ligg i det som statsråden nemnde om
ein nordområdestrategi?
Statsråd Frank Bakke-Jensen [10:11:54]: Nei, det ligger ikke
en stortingsmelding, men det ligger en nordområdestrategi, der vi
sammenholder den politikken vi har ført fra – som representanten
Hareide helt riktig sier – Bondevik II-regjeringens tid, der vi
dro opp linjene med hvorfor Arktis blir mer relevant i en geopolitisk
sammenheng, der vi dro opp linjene og visjonene for næringsutvikling
og nye former for industri i nord, og der vi dro opp linjene når
det gjelder behovet for infrastruktur. Vi la fram en strategi tidlig
i perioden, der vi samlet trådene og dreide satsingen vår, fordi
vi mener det er viktig å vise at politikk – også innenrikspolitikken
– er relevant for nordområdepolitikken. Der knyttes disse i hop.
Vi leverer en strategi i løpet av våren, der vi tar de tankene videre
– hvordan vi bygger en landsdel som er relevant for den nordområdepolitikken
vi er enige om skal være Norges politikk i framtiden.
Presidenten: Liv
Signe Navarsete – til oppfølgingsspørsmål.
Liv Signe Navarsete (Sp) [10:13:02]: Sterkt nærvær i nord
har vore ein sentral del ikkje berre av nordområdepolitikken vår,
men også av forsvarspolitikken. Heilt sidan Vardøhus festning vart
bygd i 1307, som er vår ytste utpost i nordaust, har Noreg fokusert
på sterkt militært og sivilt nærvær i nord.
Dagens regjering har fatta vedtak
som gir ei tydeleg svekking av forsvarsevna i nord. På det som verkar
som eit stadig tunnare grunnlag, har regjeringa lagt ned Andøya flystasjon.
Andøyposten kunne 28. januar fortelje at ein heilt ny flyplass i
Bodø vil koste ein stad mellom 4,5 og 5 mrd. kr, mens 1 000 meter
asfalt på Andøya er berekna frå regjeringa si side til 3 mrd. kr.
Samstundes vil regjeringa ta frå Hæren helikopteret deira. Helikopter
gir Hæren mobilitet, og det er ingen annan hær som eg veit om, som er
utan helikopter. Difor er spørsmålet mitt: Meiner statsråden at
regjeringa sin vedtekne langtidsplan styrkjer Noregs suverenitet
og nærvær i nord, og styrkjer den samla nordområdepolitikken, som
er statsråden sitt ansvar?
Statsråd Frank Bakke-Jensen [10:14:12]: Finnmarkinger har
vokst opp i skyggen av jernteppet. Vi har også gjennom årtier hatt
en politikk som sa at vi skulle forsvare Norge fra Skibotn og sørover.
Den langtidsplanen som er lagt fram nå, er den første som tar inn
over seg at vi skal forsvare Norge fra russergrensa og sørover,
inkludert alle havområdene.
Jeg vet ikke om representanten tenker
forsvarsevne når hun mener forsvarskraft. Men den langtidsplanen
som er lagt fram nå, gir oss forsvarskraft til å gjøre den oppgaven. Derfor
endrer vi Forsvaret slik at de er i stand til å ta oppgaver i en
ny tid. Derfor endrer vi Forsvaret slik at de skal være i stand
til å ta oppgaver for de nye områdene, for det nye Norge. Vi har
seks ganger så store havområder nå som det vi hadde for to langtidsplaner
siden. Derfor endrer vi Forsvaret slik at det skal være et moderne
forsvar som kan ta den kampen som eventuelt kommer.
Kort når det gjelder helikoptrene:
Vi sier at Hæren skal ha mobilitet – vi skal bare finne ut hva slags
helikopter en moderne hær trenger.
Presidenten: Ola
Elvestuen – til oppfølgingsspørsmål.
Ola Elvestuen (V) [10:15:29]: Tilbake til at EU-parlamentet
går inn for at man skal ha en petroleumsfri sone i nord, i Arktis:
Det er jo ikke et isolert initiativ eller en isolert mening. Tidligere
i år har Canada sagt nei til petroleumsaktivitet nord for Canada.
Den tidligere Obama-administrasjonen i USA gjorde det samme når
det gjelder nord for Alaska – og så får man se hva som nå skjer
med den beslutningen. Det er helt klart at dette er et bredt standpunkt,
og en diskusjon som går internasjonalt.
Da blir mitt spørsmål til den norske
regjeringen om det også fra Norges side må være sånn at man setter
en tydeligere grense for hvor langt nord man er villig til å gå
med petroleumsaktivitet, nettopp for også å møte en sånn diskusjon.
Statsråd Frank Bakke-Jensen [10:16:26]: Jeg tenker at det
første vi skal gjøre, er å sette oss tydelige ambisjoner om å fortelle
at Arktis er forskjellig. Den skandinaviske, nordiske delen av Arktis
er en helt forskjellig del av Arktis og nordområdene enn Canada,
enn Alaska, enn de nordligste delene av Russland. Det er den første,
viktige delen vi skal kommunisere.
Jeg mener ærlig talt at vi er gode
på å utvinne energi, og vi skal kunne være visjonære og legge planer
for å utvinne energi på en sikker måte, også i de nordlige delene
av områdene våre.
Som jeg har sagt i flere av innleggene
tidligere, er det en politisk kamp å forklare at dette er en annerledes
del av Arktis – her bor det mennesker, her virker mennesker, her studerer
vi, her vokser unger opp, her tar folk utdannelse, her skaper vi
industri, her skaper vi jobber. Det er den jobben vi må gjøre. Da
tenker jeg at vi skal ta opp kampen mot dem som i utgangspunktet
vil konservere denne delen som et reservat.
Presidenten: Torgeir
Knag Fylkesnes – til oppfølgingsspørsmål.
Torgeir Knag Fylkesnes (SV) [10:17:38]: Eg er også overraska
over at nordområda ikkje er prioriterte i formannskapet til Noreg
i Nordisk råd, spesielt fordi vi er i ei tid der vi verkeleg treng
allierte i nord, og der det å hevde suverenitet i nord verkeleg
er viktig. Det går føre seg ei ganske stor usemje mellom Noreg og
EU omkring forståinga av Svalbardtraktaten, som er aktualisert av
snøkrabbespørsmålet. Latviske fiskarar har blitt nekta tilgjenge
til dette fisket, og Noreg har ei anna forståing av traktaten enn
det EU har. Eg vil berre seie at eg gir full støtte til regjeringa
i spørsmålet om korleis ein skal forstå traktaten. Men regjeringa
har vore passiv, og no ønskjer, slik eg har forstått det, Latvia
å ta denne saka til domstolen. Dermed er det heilt opent kva som
skal skje. Plutseleg kan vi stå i fare for at store norske område
går tapt. Mitt spørsmål til statsråden er: Korleis jobbar regjeringa
for best å sikre norske interesser i dette spørsmålet?
Statsråd Frank Bakke-Jensen [10:18:41]: Hvis representanten
Knag Fylkesnes sier at vi ikke nevner Svalbardtraktaten og snøkrabbe
i vårt program for Nordisk ministerråd – dette handler om fem land
som skal samarbeide, og der vi snakker om et Norden i omstilling,
vi snakker om et Norden i Europa, og vi snakker om et Norden i verden
– mener jeg ærlig talt at da surrer man litt. Jeg mener det er viktige
spørsmål som skal tas opp når det gjelder hvordan Svalbardtraktaten
skal forstås, men det er ikke primært i Nordisk ministerråd vi skal
jobbe med den, annet enn at vi skal skaffe oss allianser og en lik
forståelse i Norden for den problematikken.
Når det gjelder snøkrabbesaken,
er det for det første slik at ikke hele den saken ligger innenfor
mitt område, det er andre statsråder som har den, men ganske kort
er det sånn at vi er et lite land, vi er for havretten, vi er for
folkeretten, og vi kan ikke bare plukke deler av dette som vi skal
være for og forvalte. Vi skal være prinsipielle i disse spørsmålene,
også når andre land prøver å utfordre den lovlige retten vi har.
Presidenten: Vi
går videre til neste hovedspørsmål.
Knut Arild Hareide (KrF) [10:20:08]: Mitt spørsmål går til
klima- og miljøministeren, som før jul fekk ein ny regjeringskollega
i Olje- og energidepartementet. Den 11. januar kunne me lese på
E24 at den nye olje- og energiministeren ønskjer konsekvensutgreiing
i sårbare område utanfor Lofoten, Vesterålen og Senja så snart som
mogleg etter valet. Det har me høyrt før. Det som derimot var nytt,
var at statsråden meinte at for Nordland VI behøvde ein ikkje eingong
ei konsekvensutgreiing, berre nokre tilleggsvurderingar, sidan det
blei utført ei konsekvensutgreiing 25 år tilbake i tid. 25 år er
lang tid, og det verkar som at miljøomsyna i desse sårbare områda
ikkje bekymrar olje- og energiministeren veldig mykje med ei slik
uttale.
Òg når det gjeld vasskrafta, har
den nye olje- og energiministeren vore i søkjelyset. Det er hans
ansvarsområde, og den 31. januar kunne me altså lese på NRK.no at
det blei varsla omkampar om verna vassdrag, og at det var naturleg
å ta ein diskusjon om kor lenge verneplanane skal gjelde. Vefsnavassdraget
blei trekt fram som eit eksempel frå olje- og energiministeren,
men han meinte òg at det var fleire verna vassdrag som burde vurderast
for kraftutbygging.
Det verkar igjen som om miljøomsyn
ikkje blir sett på som veldig viktige. Så mitt spørsmål til klima-
og miljøministeren er kva hans tankar er om den politiske endringa
eg opplever hans kollega har framført, når det gjeld både behovet
for konsekvensutgreiing, og kva tidsperspektiv me skal ha på verneplanar.
Nettopp det å ha eit evig perspektiv på dei er jo sjølve grunnlaget
for at me har ein verneplan.
Statsråd Vidar Helgesen [10:22:20]: Jeg takker for spørsmålet
og for å ta opp spørsmål som er av stor viktighet, som vi også har,
i noen grad, berørt i den viktige samarbeidsavtalen mellom regjeringspartiene,
Kristelig Folkeparti og Venstre. Når det gjelder min nye kollega
i Olje- og energidepartementet, har han vært veldig klar på at regjeringen
fører en aktiv politikk for å nå klimamålene. Han har vært veldig
klar på at mennesker bidrar til klimaendringene, og at vi må gjøre
noe med det.
Det er ingen tvil om at den enigheten
vi har med Kristelig Folkeparti og Venstre om Lofoten og Vesterålen,
ligger fast. Så må vi også ta inn over oss at det pågår programprosesser
i de politiske partiene for tiden, og i de prosessene må det være
lov å ha synspunkter.
Når det gjelder vernede vassdrag,
vil jeg, selv om det ligger under Olje- og energidepartementets
ansvarsområde, understreke at det er regjeringens politikk at verneplanene
for vassdrag i hovedsak skal ligge fast. Dette slo vi fast i energimeldingen
vi la frem i fjor. Det har også Stortinget sluttet seg til. De vernede
vassdragene utgjør både enkeltvis og i sum store natur- og miljøverdier,
og vi ønsker at disse verdiene skal bevares også for kommende generasjoner.
Jeg mener det er en god kvalitet i politikken og forvaltningen i
mange generasjoner i det at vi har klart å ta vare på et representativt
utvalg av vernede norske vassdrag.
Vi har behov for kraft, men vi satser
fra regjeringens side på å øke produksjonen av regulerbar kraft
i Norge på andre måter enn ved å bygge kraftverk i vassdrag som
omfattes av verneplanen, ved å utnytte produksjonen mer effektivt
i allerede regulerte vassdrag, gjennom opprustning, og ved utvidelser
av eksisterende kraftverk.
Knut Arild Hareide (KrF) [10:24:13]: Eg takkar for svaret.
Eg er glad for at miljøministeren er så tydeleg og set sin kollega
tydeleg på plass når det gjeld at verneplanen i hovudsak ligg fast.
Det trur eg er eit viktig signal, og det legg me på Stortinget merke
til.
Den 5. januar hadde òg olje- og
energiministeren ein bodskap om at det var «urealistisk og ikke
bærekraftig med et grønt skifte uten full fart forover i oljenæringen». Han
etterlyste «fakta og edruelighet» i klimadebatten. Det har vore
ein del diskusjonar om kva eit grønt skifte består i, men eg synest
dette verkar som ein litt uvanleg konklusjon. Er klima- og miljøministeren
einig i at «full fart forover i oljenæringen» er det som skal til
for å lukkast med eit grønt skifte?
Statsråd Vidar Helgesen [10:25:13]: La meg først si at fakta
og edruelighet i klimadebatten – som i andre politiske debatter
– skal vi ønske velkommen. Det er også slik at vi ikke kan skru
igjen oljekranene. Det er ingen som ønsker å gjøre det over natten.
Vi vet at det kommer til å være behov for olje og gass i lang tid
fremover. Men vi vet også at petroleumsvirksomheten må være innstilt
på å tilpasse seg en gradvis innstramming av klimapolitikken globalt,
i Europa og i Norge og tilpasse seg stadig sterkere konkurranse
fra fornybare alternativer til olje og gass. Vi ser innovasjonsevne
i norsk næringsliv – også i det norske næringslivet som har vært
og er tunge i olje og gass, og som nå også satser på nye ting –
men det betyr ikke at det er slutt på petroleumsvirksomhet i Norge
i morgen.
Presidenten: Det
åpnes for oppfølgingsspørsmål – først Kjell Ingolf Ropstad.
Kjell Ingolf Ropstad (KrF) [10:26:30]: I denne salen har
vi hørt mange runder rundt Utsirahøyden, kraft fra land til ulike
oljeplattformer og når det gjelder å få til en områdeløsning. Jeg
vil bare minne statsråden på at selv om det har kommet en ny statsråd
i Olje- og energidepartementet, må han holde trykket oppe for å
sørge for at det gjennomføres etter Stortingets mål.
De siste dagene er det gjort en
del nye funn rundt Loppahøyden ved Johan Castberg-feltet: Alta/Gotha-feltet,
som er kjent, og som inneholder ca. 500 millioner fat, og Filicudi,
som ble funnet på mandag, og som en antar kan inneholde rundt 700 millioner
fat. Vi vet også at Statoil skal bore i Kayak-feltet, der en også
har tro på at en skal gjøre nye funn.
Det som er interessant med denne
typen prosjekter, er at dersom en skal lykkes med kraft fra land,
der det er fornuftig, må det planlegges i god tid. Der har klima-
og miljøministeren en viktig jobb å gjøre for å sikre at det er
et høyt press på det.
Mitt spørsmål er: Jobber statsråden
med å sikre at slike områder som Loppahøyden kan være aktuelle for
elektrifisering i framtida?
Statsråd Vidar Helgesen [10:27:28]: Jeg har ikke engasjert
meg i spørsmålet om Loppahøyden så langt. Jeg tar med meg det. Men
jeg har lyst til å understreke at elektrifisering er et potensial
som vi skal ta alvorlig, og hvor oppfølging av Stortingets vedtak
naturlig nok er viktig. Men vi må også ha kostnadseffektivitet som
et bærende element i klimapolitikken. Da må vi også ha klart for
oss at det vi har rammet inn olje- og gassindustrien med i Norge,
er EUs kvotesystem. Det betyr at norsk olje- og gassindustri – også
når produksjonen øker – bidrar til at EU og Europa når sine klimamål.
Vi får utslippene ned i Europa. Det kommer vi til å klare i 2020,
det kommer til å være tilfellet i 2030. Det betyr også at vi må
vurdere de investeringene som gjøres på norsk sokkel for elektrifisering,
i lys av det, at olje- og gassektoren bidrar til å nå klimamålene.
Det skjer veldig mye spennende teknologiutvikling, bl.a.
når det gjelder vindmøller, som også, i en noe lengre tidshorisont,
kan bære bud om nye elektrifiseringsmuligheter.
Presidenten: Terje
Aasland – til oppfølgingsspørsmål.
Terje Aasland (A) [10:28:49]: Aller først er jeg glad for at
klima- og miljøministeren til de grader avlyser olje- og energiministerens
forsøk på å vise handlekraft og framstå som engasjert på vegne av
et felt regjeringen har gjort svært lite på gjennom tre år. Det
tror jeg også vi skal være glade for, for på det tidspunktet da
Tord Lien inntrådte som olje- og energiminister, sa han at naturmangfoldloven
var en lov som var til hinder for enhver utvikling innenfor f.eks.
kraftsektoren, og at den skulle nedtones til fordel for utbygging
av kraftlinjer. Derfor er jeg veldig glad for at klima- og miljøministeren
sånn sett tilbakeviser mulighetene for hurtig oppstart av Nordland
VI – en konsekvensutredning er selvfølgelig en naturlig vei å gå
– at han avviser at en skal bryte inn i verneplaner for å regulere
til vannkraft, at han sånn sett også slår fast at naturmangfoldloven
ligger fast, og at vi skal ha en god ivaretagelse av miljø- og naturhensyn.
Jeg vil bare få bekreftet nok en
gang at klima- og miljøministeren slår ring om og garanterer for
at de forvaltningssystemer som er valgt, med tanke på natur, konsekvensutredninger
og planer, blir videreført helt og fullt under dagens regjering.
Statsråd Vidar Helgesen [10:30:06]: De forvaltningssystemer
som er bygget opp, både rundt norsk olje- og gassvirksomhet og rundt
norsk vannkraft, har tjent oss godt. Jeg kan bekrefte at de beslutninger
som ble tatt rundt energimeldingen i fjor, ligger fast. Vi sier
der også at i særskilte tilfeller ved vesentlig samfunnsnytte, f.eks. der
tiltak kan ha flom- eller skreddempende effekt og miljøkonsekvensene
er akseptable, bør det kunne åpnes for konsesjonsbehandling av vannkraftverk
i vernede vassdrag. Så det finnes muligheter, men vi må primært
satse på oppgradering og bedre utnyttelse av produksjonen i vannkraften
fremfor å tenke på utbygging av nye vassdrag.
Presidenten: Ola
Elvestuen – til oppfølgingsspørsmål.
Ola Elvestuen (V) [10:31:19]: Med tanke på det siste svaret
skal jeg komme tilbake til det. Det er klart at noen åpning inn
i Nordland VI er helt uaktuelt med den enigheten som er med et flertall
på borgerlig side. Når det gjelder vernede vassdrag, er det ikke
sånn at Stortinget sluttet seg til det som er lagt fram i energimeldingen.
Det Stortinget gjorde, var å stramme inn det som var forslaget, og
påpeke helt konkret at verneplanen er en bindende instruks vedtatt
av Stortinget som innebærer at det ikke gis konsesjon til vannkraft
i vernede vassdrag. Det er heller ikke sånn at der det er flom,
skal man kunne se mer løst på dette, det er absolutt å anse som
en siste mulighet når alle andre tiltak er vurdert og gjennomført.
Så mitt spørsmål til statsråden
blir: Når en har så tydelige stortingsvedtak, med det overordnede
ansvaret både på klima og på miljø, hva vil statsråden gjøre for
at regjeringen snakker med én stemme så vi slipper denne typen diskusjoner?
Statsråd Vidar Helgesen [10:32:32]: Det jeg kan gjøre – og
det har jeg gjort i den sammenhengen – er å være klar på hva som
er regjeringens politikk, og hva som er Stortingets føringer, og
det har jeg vært både i denne sal her og nå, og jeg har vært det
i mediene. Den energimeldingen vi la frem i fjor, og den behandlingen
Stortinget ga den, viste at det er bred enighet om disse tingene,
og det er en enighet som regjeringen fører videre i sin politikk.
Presidenten: Vi
går videre til neste hovedspørsmål.
Heidi Greni (Sp) [10:33:21]: Da Høyre og Fremskrittspartiet
kom i regjering i 2013, ble det sagt at nå skulle alt bli så mye
mer åpent enn under flertallsregjeringen de avløste. Forhandlinger
om politiske løsninger skulle bli flyttet fra lukkede rom og inn
i en åpen dialog med Stortinget. Akkurat nå sitter Høyre, Fremskrittspartiet,
Kristelig Folkeparti og Venstre bak lukkede dører her i huset og
skal bestemme seg for hvilke kommuner og fylkeskommuner som skal
tvangssammenslås. Hemmelige forhandlinger foregår ikke bare på Stortinget,
men også mellom partifeller rundt omkring i landet, slik jeg forstår det.
Mitt spørsmål til statsråd Sanner
er da: I den forbindelse vil det være interessant for Stortinget
å vite om det ligger faglige kriterier til grunn for dette arbeidet,
og i så tilfelle hvilke faglige kriterier de fire partiene arbeider
etter når de skal avgjøre hvem som skal slås sammen med tvang.
Statsråd Jan Tore Sanner [10:34:20]: Hvis representanten
tillater, vil jeg kanskje si at hun starter i litt feil ende. Hvis
vi ser på kommunereformen så langt, er det en suksess. Klassekampen
skrev for et drøyt år siden at det var om lag syv kommuner som hadde
frivillig avtale, nå er det nesten 100. Jeg gleder meg over at det
er 25 senterpartistyrte kommuner, altså én av fire senterpartistyrte kommuner,
som ønsker å bygge en sterkere kommune for fremtiden. Det synes
jeg er bra, og det viser at lokalpolitikere fra alle partier over
hele landet tar ansvar, og de gjør det fordi de ønsker å skape likeverdige
tjenester til innbyggerne der de bor. Erfaringene med kommunesammenslåinger
så langt er at det bremser befolkningsnedgang eller gir befolkningsoppgang
i kommuner som har slitt med færre folk, og det viser at du styrker
tjenestetilbudene, og derfor gjennomfører vi en kommunereform.
Nå har det vært en bred prosess
i alle kommuner, og så langt er det, som sagt, nesten 100 kommuner
som har frivillige avtaler. Stortinget har sagt at reformen skal
bygge på frivillighet, men at det kan gjøres unntak i spesielle
tilfeller. Så er det selvsagt slik at de partiene som har samarbeidet
om kommunereformen, samtaler, det skulle bare mangle. Det ville
vært mye verre hvis man ikke hadde snakket sammen. Det er fire partier
som har stått bak kommunereformen – Arbeiderpartiet også litt til
og fra – og det er klart at de partiene må samtale. Jeg må også
som statsråd sørge for å forankre de forslagene jeg kommer med,
og som jeg skal legge frem for Stortinget før påske. Da får Stortinget
en mulighet til å ha en åpen, demokratisk debatt før vedtakene fattes.
Heidi Greni (Sp) [10:36:17]: Realiteten er nok at kommunereformen
og regionreformen nå blir avgjort i hemmelige forhandlinger mellom
regjeringspartiene og støttepartiene. Hvorfor skulle de ellers sitte
og forhandle? Da er det interessant for allmennheten å vite hva
slags faglige kriterier disse fire partiene arbeider etter. Når
det gjelder regionreformen, hadde Stavanger Aftenblad en sak i helga
der de mener å vite at Rogaland og Møre og Romsdal får fortsette
som egne fylker. Samtidig ser vi at f.eks. Oppland og Hedmark foreslås
tvangssammenslått. Etter det avisa melder, er konklusjonene sterkt
påvirket av holdningen til sammenslåing hos de lokale partitoppene
i Høyre og Fremskrittspartiet. Er det slik at en skal få fortsette
som eget fylke i de fylkene der Høyre og Fremskrittspartiet lokalt
er imot sammenslåing, mens andre fylker skal tvinges sammen? Eller
er det slik at det ikke vil bli brukt tvang i regionreformen?
Statsråd Jan Tore Sanner [10:37:22]: Igjen: Det hadde vært
veldig unaturlig om partiene som sto bak kommunereformen, ikke snakket
sammen. Det hadde vært veldig unaturlig om jeg som statsråd ikke
forankret de forslagene jeg skal legge frem for Stortinget. Når
proposisjonen er klar, legges den frem for Stortinget, og det blir
en åpen debatt her før vedtak fattes. Det kunne vært interessant
å få vite litt om hvordan dette foregikk under den rød-grønne regjeringen,
dvs. det har vi jo lest litt om i diverse bøker som har kommet de
senere år. Vi bygger selvsagt på de lokale vedtak som er gjort,
de lokale prosessene. Fylkesmennene har gjort en god, grundig og
faglig vurdering. Vi har aldri hatt et bedre faglig grunnlag for
en kommunereform enn det vi har nå. Og så er det slik at partiene diskuterer
seg imellom, jeg legger frem en sak for Stortinget, og så får Stortinget
mulighet til å diskutere den etter påske.
Presidenten: Det
åpnes for oppfølgingsspørsmål – først Marit Arnstad.
Marit Arnstad (Sp) [10:38:33]: De partiene som skrøt av at
det nå skulle bli en så åpen debatt, sitter altså i et hemmelig
rom et eller annet sted og lager et forlik som avgjør Kommune-Norges
framtid. Frivillige prosesser skal sjølsagt respekteres, og de bør
respekteres begge veier, men det vi nå snakker om, er hvilke kommuner
og fylker som skal tvangssammenslås, og det virker å være en slags
politisk hestehandel mellom de fire partiene. Da er det ikke så
rart at vi spør: Hvilke faglige kriterier er det som ligger til
grunn hvis en f.eks. nå freder Rogaland og Møre og Romsdal fordi
Høyre og Fremskrittspartiet i Rogaland og Møre og Romsdal er imot
sammenslåing, mens en tvinger andre regioner sammen? Det er heller
ikke så rart hvis vi spør om hvorfor fylkeslederen i Akershus Fremskrittsparti
sier i avisa 3. februar at hun har overbevist lederen i kommunalkomiteen,
fra Fremskrittspartiet, om at kommunestrukturen på Øvre Romerike
skal bevares slik som den er i dag, fordi Fremskrittspartiet ønsker det.
Da må det være lov å spørre: Er det denne typen avtaler mellom Fremskrittspartiet
lokalt og sentralt som er de faglige kriteriene som ligger til grunn
for tvangssammenslåing?
Statsråd Jan Tore Sanner [10:39:41]: Dette innlegget viser
vel at det ikke er hemmelige rom, men snarere tvert imot at det
foregår en åpen diskusjon både i media og i det politiske Norge.
Det synes jeg er bra, for både kommunereformen og regionreformen
er viktig, og jeg vil igjen gi honnør til de mange senterpartiordførerne
som har gjort en svært god jobb i forbindelse med kommunereformen. Det
er 17 kommuner med senterpartiordfører som nå har inngått frivillige
avtaler. Det gjør de selvsagt fordi de er opptatt av innbyggerne
sine, og fordi de er opptatt av gode tjenestetilbud. Vi bygger selvsagt
på de føringer som Stortinget har gitt når det gjelder frivillighet,
men også når det gjelder muligheten for unntak i helt spesielle situasjoner.
Det kan være hvis to kommuner har sagt ja til hverandre, men har
en kommune mellom seg. Da er det naturlig at Stortinget tar en diskusjon
om man skal skjære igjennom.
Når det gjelder regionreformen,
er det Stortinget selv som har sagt at vi skal ha om lag ti regioner,
og Stortinget har aldri sagt at regionreformen skal bygge på ren
frivillighet. Der har Stortinget full mulighet til å beslutte hvilke fylker
som skal gå sammen i større regioner.
Presidenten: Helga
Pedersen – til oppfølgingsspørsmål.
Helga Pedersen (A) [10:41:00]: Jeg registrerer at kommunalministeren
ikke vil svare på hvordan han forholder seg til det faglige grunnlaget
som ligger fra fylkesmennenes side.
Arbeiderpartiet er for endringer
i kommune- og fylkesstrukturen, men vi mener at det skal skje ved
frivillighet. Det mente også kommunalministeren høsten 2013. Den gangen
ble han referert på følgende måte i Fagbladet:
«Det skal ikke lages et kart på
kommunalministerens kontor, hevder Sanner, som benekter at regjeringen
vil bruke tvang for å slå sammen kommuner.»
Nå kan vi lese i avisen at kommunalministeren
likevel vil bruke tvang, og at han nettopp sitter og tegner kart
– om ikke på kontoret, så i hvert fall på et eller annet bakrom
– og det er snakk om 10–15 tvangssammenslåinger. Dette er Arbeiderpartiet
uenig i, og det har falt Høyre tungt for brystet. I VG har vi bl.a.
lest at statsrådens partifelle sier at «Arbeiderpartiet vil reversere
reformer som har til hensikt å øke velferdsstatens bærekraft og
ruste Norge for fremtiden». I en situasjon med 130 000 ledige –
Presidenten: Tiden
er ute. Du må komme til spørsmålet.
Helga Pedersen (A) [10:42:12]: Ja. Er statsråden enig i at
tvangssammenslåinger er det som står mellom velferdsstatens bærekraft
og sammenbrudd?
Statsråd Jan Tore Sanner [10:42:25]: Det er interessant at
det spørsmålet kommer fra representanten Helga Pedersen, en representant
som selv har tatt til orde for at det skal tegnes et kart og settes
ned en kommisjon hvis det ikke blir tilstrekkelige frivillige sammenslåinger.
Det er riktignok noen år siden, men siden den gang har Arbeiderpartiet
ment omtrent alt som er mulig å mene når det gjelder kommunereform.
For noen uker siden snakket man om at det skal reverseres, man snakker
om at det bare skal være frivillighet. Og så registrerer jeg at
i det nye programmet, for neste stortingsperiode, snakker man i
hovedsak om frivillighet. Det er ikke mulig å skjønne hva Arbeiderpartiet
egentlig mener i denne saken. Jeg mener at lokalpolitikerne trenger
nasjonale politikere som heier på dem, som hjelper dem, som støtter
dem. Jeg registrerer at mange Arbeiderparti-ordførere savner støtte
fra Arbeiderpartiet sentralt. Jeg har tenkt å gi dem det.
Så kan jeg bekrefte at det ikke
tegnes noe kart på kommunalministerens kontor. Ordførerne og lokalpolitikerne selv
skaper det nye Kommune-Norge, og det er Stortinget som skal fatte
vedtak.
Presidenten: Karin
Andersen – til oppfølgingsspørsmål.
Karin Andersen (SV) [10:43:42]: Det er tydelig at kommunalministeren
og regjeringen er veldig glad i tvang og veldig glad i store enheter
nesten koste hva det koste vil. Men jeg tror folk lurer litt på
hva dette skal være godt for. Det ene er en regionreform uten innhold,
altså med færre oppgaver – et eller annet stort som ingen vet hva
noen skal bruke til. Det andre er kommunesektoren.
Jeg registrerer at ministeren var
ute for et par uker siden og gråt krokodilletårer for eldre og varslet
at det er så ille med eldreomsorgen i kommunene, og at store kommuner sannsynligvis
vil være løsningen på det også. Men eldreomsorg handler jo om at
man har økonomi, at man prioriterer det som en verdisak. Det er
ikke gamle folk som er for dyre, det er Høyres politikk som er dypt
urettferdig. Eller er det sånn at Sanner vil tvangsflytte gamle
mennesker for at eldreomsorgen skal bli mer rasjonell og effektiv,
slik som Høyre liker?
Statsråd Jan Tore Sanner [10:44:45]: Jeg mener vi alle sammen
bør være villige til å se ti år fremover i tid og se hvilke utfordringer
både små og store kommuner står overfor. Det vi ser, er at en del
steder blir det stadig færre yrkesaktive bak hver pensjonist. Kommuner
som har hatt tre–fire i yrkesaktiv alder, vil oppleve to yrkesaktive,
og noen helt ned mot én yrkesaktiv. Det mener jeg er en utfordring.
Nettopp fordi våre eldre fortjener en god og verdig eldreomsorg,
fordi vi er opptatt av likeverdige tjenestetilbud over hele landet,
sørger vi også for sterk vekst i kommuneøkonomien.
Det bør være et paradoks for Sosialistisk
Venstreparti at kommuneøkonomien har økt mer under den borgerlige
regjeringen enn da SV og Senterpartiet samarbeidet med Arbeiderpartiet.
God kommuneøkonomi, mer lokaldemokrati og sterkere fagmiljøer er
viktig for å sikre en god og verdig eldreomsorg ikke bare i dag,
men også i fremtiden.
Presidenten: Sveinung
Rotevatn – til oppfølgingsspørsmål.
Sveinung Rotevatn (V) [10:46:06]: Dette synest eg var ein
merkeleg runde. Det er vel få reformer i offentleg sektor som har
vore gjenstand for så stor openheit, så brei forankring og så stor
demokratisk deltaking som nettopp kommunereforma. Men eg er sikker
på at dersom Senterpartiet kjem til makta til hausten, vil dei nok
stille seg opp i eit ope rom saman med sine eventuelle medsamansvorne og
annonsere at no stiller vi klokka fire år tilbake.
For dei av oss som er opptekne av
å sjå litt framover, vil eg stille statsråden eit spørsmål. Eg er
einig i at kommunereforma har vore ein suksess, og at ho har gitt
gode resultat. Samtidig er det framleis mange område i landet der
vi godt kunne fått sterkare bu- og arbeidsmarknadsområde. Ikkje
minst er det framleis eit stort behov for å flytte fleire oppgåver
og meir myndigheit ned til lokalnivået. Så korleis ser statsråden
for seg at kommunereforma og prosessane som høyrer til ho, eventuelt
vil halde fram i neste stortingsperiode?
Statsråd Jan Tore Sanner [10:47:06]: Det avhenger nok litt
av hvem som blir sittende i regjering, for det vi hører fra Senterpartiet
og delvis fra Arbeiderpartiet, er at de skal reversere. Er det noe
våre lokalpolitikere og alle de ansatte i kommunene ikke trenger,
er det usikkerhet om vedtakene faktisk vil stå fast.
Jeg er enig i at vi er langt fra
i mål. Det at nesten hundre kommuner frivillig har gått sammen for
å bygge sterkere velferdskommuner for fremtiden, er bra. Men fortsatt
ser vi at det er mange kommuner som har for sårbare fagmiljøer.
Det er fortsatt behov for å styrke kommunene for å sikre den gode
velferden.
Så er det også slik at Venstre,
i samarbeid med regjeringen, nå skal flytte flere statlige arbeidsplasser
ut i landet vårt. Det er jeg glad for. Det bidrar også til å skape
sterkere kompetansemiljøer. Vi har allerede flyttet langt flere
enn det Senterpartiet klarte sammen med Arbeiderpartiet i den siste
regjeringsperioden, og det kommer nå flere. Det bidrar til sterke
kompetansemiljøer i hele Norge. Det styrker Distrikts-Norge.
Presidenten: Vi
går videre til neste hovedspørsmål.
Ola Elvestuen (V) [10:48:27]: Mitt spørsmål går til statsråd
Vidar Helgesen.
En syk gåsnebbhval som måtte avlives
på Sotra, og som det viste seg hadde over 30 plastposer av ulike
størrelser i magen, har fått mange til å få øynene opp for det enorme problemet
marin forsøpling og plast i verdenshavene er.
800 millioner tonn plastsøppel går
i havene hvert år. I 2025 er det anslått at det vil være ett tonn
plast for hvert tredje tonn fisk i verden. I 2050 er det anslått
at det vil være mer plast enn fisk i verdenshavene målt i kilo.
80 pst. av sjøfuglene har plast i seg. Rundt en million sjøfugl
dør som en direkte årsak av plast hvert år, og det er også utallige hval
og andre sjøpattedyr som dør på grunn av plast.
I denne stortingsperioden har vi
startet noe arbeid. Det var ingen ting på marin forsøpling for fire
år siden. I år bruker vi 35 mill. kr til ryddetiltak, til tiltak
for at fiskebåter kan få levert sitt søppel som de får i sine redskap.
I år setter vi i gang innsamling av utrangerte båter. Vi har fått på
plass vedtak om forbud mot mikroplast i kosmetikk, og det er en
handlingsplan også mot mikroplast.
Problemstillingen er enorm. Den
trenger internasjonal innsats, nasjonal innsats og lokale tiltak,
og hver enkelt må gjøre sitt for å rydde opp, redusere produksjon
og forbruk og hindre at avfall til slutt kommer i havene.
Så mitt spørsmål til statsråden
er: Hvordan ser statsråden for seg hvilken strategi vi skal legge
opp, og har han nye tiltak på en tiltaksliste for å begrense forbruket
av plast og for å unngå å få plast som avfall i verdenshavene?
Statsråd Vidar Helgesen [10:50:39]: Det er helt riktig som
representanten Elvestuen sier, at plastforsøpling er et gedigent
problem. Det er antakelig vår tids raskest voksende internasjonale
miljøproblem. Det er et problem som også akselereres av klimaendringene.
Jo mer ekstremvær, jo mer regn og jo mer flom vi får, desto mer plast
skylles ut i havet. For det er plast fra land som er hovedutfordringen.
Det er mangel på nasjonale avfallssystemer, ikke minst i de store
fremvoksende økonomiene, som har hatt en enorm velferds- og velstandsvekst
de siste 10–15 årene, men uten at de har gode nasjonale avfallssystemer
på plass. Det er der hovedutfordringen ligger.
Det betyr at hovedsporet vårt er
internasjonalt. Vi tok initiativ i 2015 til en internasjonal utredning
av problemet. Den kom på bordet i 2016 på FNs miljøforsamling. Der tok
vi initiativ til en videre utredning av om det er behov for et styrket
og mer forpliktende internasjonalt regelverk. Det kommer opp til
behandling internasjonalt i slutten av året.
Så er vi også opptatt av å spille
inn til relevante EU-prosesser. EU utvikler nå en plaststrategi.
Mye av det som kommer til norsk kyst og norske farvann, er plast
fra EU-området.
Vi er opptatt av å gjøre en jobb
her hjemme. I den forbindelse har vi fra Miljødirektoratet fått
tiltaksvurderinger både mot marin forsøpling og mot mikroplast med
en rekke forslag til ulike tiltak. Det er tiltak som vi vurderer
nå, ikke minst fordi vi i løpet av våren kommer til å fremme en
stortingsmelding om avfall, avfallspolitikk og sirkulær økonomi.
I den forbindelse tar vi sikte på å legge frem en plaststrategi,
som skal ta dette for seg i sin hele og fulle bredde. Nettopp fordi
det er et komplekst spørsmål, er det ikke nok med enkelttiltak mot
enkeltkilder. Vi må se på helheten i dette, og ikke minst må vi
se det i en sirkulær økonomitankegang.
Ola Elvestuen (V) [10:52:41]: Jeg takker for svaret, og jeg
venter at det kommer flere forslag til konkrete tiltak også fra
regjeringen, slik at det vi faktisk gjennomfører, ikke bare er et
resultat av forhandlinger og initiativ fra Stortinget. Det er helt
klart at denne problemstillingen krever internasjonale avtaler og
en internasjonal innsats – som vi har sett tidligere, bl.a. da vi
bekjempet ozonhull og svekket ozonlag, som var en krise, og nå ved
den innsatsen vi ser for å begrense klimaendringer.
Noen vedtak er allerede gjort, og
vi trenger å følge dem opp. Blant annet har EU vedtatt et direktiv
for å redusere bruken av plastposer fra 100 milliarder i året i
dag til 20 milliarder i 2025. Det vil i norske forhold være en reduksjon
fra 200 til 40 plastposer i året per innbygger.
Da blir mitt spørsmål til statsråden:
Hvordan går dette arbeidet framover i den norske regjeringen, og
hva vil vi gjøre av tiltak for å følge opp dette direktivet?
Statsråd Vidar Helgesen [10:53:55]: Det har vært plastposediskusjoner
i denne salen før, og det kommer det nok til å bli igjen.
Vi jobber nå med oppfølgingen av
EUs direktiv. Det er ingen tvil om at dette er EØS-relevant. Det
skal iverksettes i norsk rett, og vi er opptatt av at vi skal gjøre
dette på en effektiv og kostnadseffektiv måte.
Jeg tok i fjor høst initiativ overfor
bransjeaktørene – emballasjeprodusenter, avfallsnæringen, dagligvarehandelen
– for å få deres innspill på hvordan de mener at dette best kan
gjennomføres i Norge slik at vi får en løsning som er effektiv.
Plastposer i Norge spiller faktisk en viktig rolle i selve avfallshåndteringen.
Vi kaster søpla vår i poser, og derfor er ikke plastposer noen stor
kilde til plastforurensning i Norge. Men vi skal gjennomføre dette
direktivet, og vi kommer tilbake med forslag om ikke altfor lang
tid.
Presidenten: Det
åpnes for oppfølgingsspørsmål – først Iselin Nybø.
Iselin Nybø (V) [10:54:57]: I forbindelse med byggingen av
Ryfast har det blitt dumpet massevis av plast i sjøen. Folk som
bor langs kysten, går og plukker bærepose etter bærepose med plastikk.
Fuglene bygger reir av plast i stedet for av tang og tare. Nå skal
vi i gang med byggingen av Rogfast, og fylkesmannen i Rogaland har
vært helt tydelig på at man ikke vil akseptere noen form for plastutslipp
i forbindelse med dumping av fyllmasse. Vegvesenet har protestert
mot dette. De mener det er helt nødvendig å bruke skyteledninger
av plast, og at dette ikke vil medføre veldig lokale problemer fordi
dette skal synke til bunns.
Mitt spørsmål er om ministeren mener
at det er greit at storsamfunnet på denne måten dumper store mengder plastikk
i sjøen.
Statsråd Vidar Helgesen [10:56:06]: Jeg må få lov til å understreke
at plastforurensning og det omfanget det har, er et tema som har
kommet veldig i vinden og har fått økende oppmerksomhet de siste
årene – også fordi økningen i problemets omfang har vært sterk de
siste årene. Det gjør at på en del områder har vi også i Norge en
praksis som verken er holdbar eller bærekraftig, og som vi må avvikle.
Et eksempel på det er den type praksis som det her vises til. Da
gjelder det også å finne løsninger, og vi må bevilge oss selv nødvendig
tid til å identifisere og få på plass alternative løsninger. Men
det er helt klart at der plast brukes for nødvendige formål, må
man sikre at det er systemer for at det ikke finner veien ut i naturen,
og særlig ikke ut i havet.
Presidenten: Åsmund
Aukrust – til oppfølgingsspørsmål.
Åsmund Aukrust (A) [10:57:15]: Takk til Venstre for et godt
spørsmål og til ministeren for gode svar.
Dette er et miljøproblem hvor det
er veldig enkelt å være enig i både problembeskrivelsen og analysen.
Så er utfordringen å få gjort noe med det. Det er helt riktig som ministeren
sier, det viktigste gjøres internasjonalt. Dette er en innsats som
alle land må gjøre, men ikke minst gjelder dette en stor havnasjon
som Norge.
Mitt spørsmål handler om hva vi
kan gjøre her hjemme i Norge. Stortinget gjorde for et år siden
et vedtak om at vi ba om en handlingsplan mot mikroplast. Det ble
understreket i debatten som var i Stortinget, at her var man veldig utålmodig,
nettopp fordi det forelå en tiltakspakke fra Miljødirektoratet.
Nå skjønner jeg at den kommer til å komme i avfallsmeldingen som
kommer i løpet av våren. Da er forventingene i hvert fall fra Arbeiderpartiets
side store. Stortinget gjorde også et eksplisitt vedtak om at regjeringen
skulle fremme forslag med sikte på å forby mikroplast i kroppspleieprodukter,
slik amerikanerne har gjort nå med virkning fra 1. januar 2017.
Mitt spørsmål til ministeren er: Hvor ligger det forslaget om forbud
mot mikroplast i kroppspleieprodukter?
Statsråd Vidar Helgesen [10:58:28]: Som jeg understreket
i et tidligere svar, er dette et omfattende og komplekst problem,
og det er mange kilder. Mikroplast er ett tema, større plastforsøpling
blir over tid til mikroplastutfordringer dersom man ikke får ryddet
opp, for det ligger og gnages av steiner, sand og saltvann på strendene.
Så har vi direktekilder til mikroplastforurensning. Når det gjelder
hva som er den største kilden fra Norge, er det faktisk slitasje fra
bildekk. En annen stor kilde er maling, og enda en annen stor kilde
er fleecejakker, som jeg regner med at vi er flere her som gjør
oss skyldig i å bruke. Kosmetikk er også et område, men det er et
relativt begrenset område i den store sammenhengen. Derfor mener
jeg at vi bør se et eventuelt forbud mot mikroplast i kosmetikkprodukter
i den helhetlige plastplanen som vi kommer med i forbindelse med
stortingsmeldingen.
Presidenten: Steinar
Reiten – til oppfølgingsspørsmål.
Steinar Reiten (KrF) [10:59:43]: I et brev til Miljødirektoratet
datert 22. desember 2016 tar Norges Miljøvernforbund til orde for
et storstilt prosjekt for rydding av plast i verdenshavene og langs
norskekysten. NMF mener at ledig kapasitet i deler av den norske
havgående skipsflåten, bl.a. offshorefartøy som ligger i opplag,
lett kan tilpasses oppdrag med rydding av plast i kystnære områder.
I et intervju med NRK Møre og Romsdal for to dager siden bekreftet
ledelsen i offshorerederiet Havila Shipping at deres skip med enkle
grep kan bli klargjort for slike ryddeoppdrag langs kysten. Havila
har allerede innledet et samarbeid med firmaet Clean Coast AS i
Vanylven om innsamling av plastavfall og annet miljøavfall langs
norskekysten ved hjelp av et større offshorefartøy. Ser statsråden
vinn-vinn-potensialet i en slik samarbeidsmodell når det gjelder
å sette inn effektive tiltak mot plastforsøpling og samtidig skaffe
oppdrag til skip og mannskap i en kriserammet del av den norske
havgående flåten? Og vil statsråden sørge for at tilstrekkelige
midler blir stilt til rådighet for å utvikle og utvide et slikt
konsept?
Statsråd Vidar Helgesen [11:00:47]: Vi har i budsjettene
og i budsjettforlikene økt bevilgningene til opprydding. Den viktigste
innsatsen som gjøres der i dag, er den enorme frivillige innsatsen
som legges ned for å rydde norske strender. Der er tilskuddsordningen
mer enn doblet i årets budsjett. Så har vi også årlige tokt fra
Fiskeridirektoratet for opprydding av tapte fiskeredskaper, vi har prosjektet
«Fishing for Litter», der fiskebåter kan levere inn avfall de plukker
opp, så mye er i gang. Men vi ser også – og det synes jeg er veldig
bra – en rekke initiativer nå for hvordan man kan bruke eksisterende
fartøyer til å bidra i denne ryddingen. Det er mange ulike initiativer,
og jeg skal ikke kommentere dette enkeltinitiativet her. Det er
viktig at vi får litt tid på oss til å se hva som har størst potensial,
men det er veldig godt at den typen initiativ kommer.
Presidenten: Marit
Arnstad – til oppfølgingsspørsmål.
Marit Arnstad (Sp) [11:02:02]: Det er en viktig problemstilling,
som sjølsagt må arbeides med internasjonalt, men det er også en
stor vilje i Stortinget til å behandle denne typen saker og til
å gjøre vedtak. Som flere av talerne har vært inne på, er det allerede
gjort vedtak i Stortinget som vi venter på at regjeringen skal følge
opp.
Så forstår jeg det slik at statsråden
skyver alle konkrete spørsmål om oppfølging av vedtak over til avfallsmeldingen
og en handlingsplan mot plastforsøpling. Problemet er bare at så
langt jeg kjenner til, er avfallsmeldingen varslet i juni. Hvis
avfallsmeldingen blir lagt fram i juni, blir den ikke behandlet
av Stortinget. Ettersom dette er siste sesjon før et stortingsvalg,
kommer den meldingen til å bli trukket tre uker etter at den er
lagt fram. Det synes jeg er en sørgelig måte å behandle Stortinget
på, og også å behandle oppfølgingen av de viktige vedtakene som
Stortinget allerede har gjort fordi vi ønsker å bidra framover.
Spørsmålet er: Er det mulig for
statsråden å legge fram denne meldingen tidligere, slik at Stortinget
faktisk får behandlet den?
Statsråd Vidar Helgesen [11:03:05]: Det er jeg villig til å
se på. Jeg har også vært inne på at enkelttiltak ikke skal utelukkes
før selve meldingen. Men det er viktig å se disse tingene i en helhet,
for det er mange ulike kilder, og det er mange tiltak her som kan
adressere ulike kilder sammen, samtidig som det er noen tiltak som
vil målrettes mot enkeltutfordringene. Sirkulær økonomi er en viktig del
av svaret. Dette er ikke bare et spørsmål om rydding, det er ikke
bare et spørsmål om forbud; det er også et spørsmål om hvordan man
kan sørge for at den plasten som produseres, er bedre og mer bærekraftig,
at man har gjenbruksmuligheter som er gode, og at vi legger plaststrategien
inn i en sirkulærøkonomitilnærming. Så vil vi komme med plastposetiltak
– antagelig før denne meldingen. Det kan også være at andre tiltak
vil kunne fremmes før det, men det er viktig å se helheten i denne
saken.
Presidenten: Vi
går til neste hovedspørsmål.
Heikki Eidsvoll Holmås (SV) [11:04:28]: Når jeg hører Vidar
Helgesen snakke om plast, er det litt sånn som når jeg hører ham
snakke om klima – vi er best i verden og dårligst i Norge. Det er
liksom regjeringens linje.
Jeg vil gå tilbake igjen til å snakke
om akkurat det som ble tatt opp tidligere, og som statsråden ikke
svarte på, nemlig følgende: Statens vegvesen har forsøplet og tilgriset
de rogalandske fjordene med store mengder plast de siste årene.
Plasten er blitt dumpet på sjøen i forbindelse med veiutbyggingen
Ryfast. Den siste tiden har vi sett hva plastforsøplingen gjør med
livet i havet. Fugler, fisk og andre dyr forveksler lett plasten
med mat. Vi husker hvalen utenfor Sotra som hadde plastposer i magen
og døde av sult, og bildene av fisk med plast og sjøfugl med plast
som stadig kommer fram.
Nå har Statens vegvesen begynt å
forberede Rogfast-utbyggingen, nok en stor veiutbygging, og Fylkesmannen
i Rogaland har stilt krav til Statens vegvesen om at det ikke skal
dumpes mer plast i havet – vi har nok allerede. Det skal ikke være
noen form for plastavfall i sprengningsmassen som skal brukes til
å fylle ut, i sjøen, og plasten som kommer fram, skal samles opp.
Men dette kravet har altså Vegvesenet klaget på til Miljødirektoratet,
Vidar Helgesens direktorat. «Noen miljøulemper er ikke til å unngå», sier
Vegvesenet til NRK.
Jeg synes ikke dette er greit. Synes
Vidar Helgesen dette er greit?
I rapporten fra Miljødirektoratet
som ble sendt til Klima- og miljødepartementet 6. juni i fjor, slår
de fast at plastavfall fra bygg- og anleggsbransjen er en betydelig kilde
til plastforsøpling i havet. Derfor ber jeg Vidar Helgesen på nytt
svare på følgende spørsmål: Vil han sikre at vi ikke gjentar den
gedigne plastforsøplingen fra Ryfast-utbyggingen, og sørge for at
forbudet mot å dumpe plastholdig avfall fra Rogfast opprettholdes?
Statsråd Vidar Helgesen [11:06:23]: På et tidligere spørsmål
svarte jeg, men hvis representanten Eidsvoll Holmås ikke husker
det, skal jeg gjenta det: Det er viktig at man der det er mulig,
finner alternativer til bruk av plast, og at man der man må bruke
plast, sørger for at den ikke tilflyter havområdene. Det gjelder
generelt. Det bør også gjelde i dette tilfellet, men her er det,
forstår jeg, en klagesak, og da må den få lov til å gå sin gang.
Det er altså veldig misvisende å
fremstille det som at vi tar internasjonale initiativer nærmest
for å unnlate å gjøre noe på hjemmebane. Norge har veldig gode nasjonale
avfallssystemer. Miljødirektoratet sier selv at f.eks. plastposer
ikke er et betydelig miljøproblem fra norske kilder. Det er et betydelig
problem i norske farvann, men de plastposene kommer stort sett andre
steder fra. Dette er ikke noen unnskyldning for ikke å handle. Vi
kommer med tiltak når det gjelder å redusere plastposebruken, men
det er en rekke andre kilder som må vurderes, og det er ikke helt
enkle spørsmål. Dekkslitasje er den største kilden, og gummigranulat
fra kunstgressbaner – jeg skal ha et møte med Fotballforbundet neste
uke om dette spørsmålet – maling og tekstiler. Miljødirektoratet
har foreslått en rekke tiltak på de områdene, og dem arbeider vi
med.
Så er det også viktig å arbeide
med de større plastproduktene. Tilskuddsordningen for kasserte fritidsbåter,
som vi nå arbeider med å få på plass, er et slikt tiltak. Det er
en rekke andre tiltak, og det å se dette i en helhet er ytterst viktig
for å unngå at vi gjør enkelttiltak som kan virke effektivt symbolpolitisk,
men som ikke nødvendigvis har den effekten de bør ha.
Heikki Eidsvoll Holmås (SV) [11:08:20]: Det er bra hvis det
er mulig å forstå statsråden dit hen at det han gjør, er å sende
et tydelig signal til Miljødirektoratet om at det skal være slik
at plasten skal samles opp. Men vi får vente og se hva det er Miljødirektoratet
bestemmer i den klagesaken.
Plasten er et stort problem. Jeg
oppfatter – for det er ikke kommet noe til Stortinget om disse tingene,
og hele stortingsmeldingen om dette er forsinket – at statsråden trekker
beina etter seg når det gjelder det nasjonale arbeidet med å få
gjort noe med norske utslipp av plast. Et av grepene som Miljødirektoratet
har foreslått, er at kommunene skal få muligheten og myndigheten
til å bøtelegge forsøpling. Det har altså hele stortingsflertallet,
alle bortsett fra regjeringspartiene, sagt at vi skal ha på plass.
Hvilken del av dette pålegget om muligheter for kommunene er det
regjeringen er imot, og når kommer den muligheten for kommunene
til å bøtelegge plastforsøpling?
Statsråd Vidar Helgesen [11:09:27]: Vi arbeider med den saken.
Vi har hatt ute på høring et forslag om at kommunene skal ha mulighet
til å pålegge avgifter for innsamling av plast på allmenne områder,
f.eks. Det er ting vi arbeider med og kommer tilbake med om ikke
lang tid. Igjen: Det er altså viktig at politikken henger sammen
her. Vi snakker her om et samfunnsproblem som vi har lært mye om
i de siste få årene. Som det ble sagt av representanten Elvestuen
tidligere, hadde den forrige regjeringen ikke noe engasjement for
dette, og det kan skyldes at det ikke var noen stor bevissthet om
det. Vi har tatt et internasjonalt lederskap, og vi jobber meget
systematisk med tiltak som virker i Norge, og vil fremlegge dem
når de er klare.
Presidenten: Det
åpnes for oppfølgingsspørsmål – først Karin Andersen.
Karin Andersen (SV) [11:10:42]: Det er behov for mange tiltak,
som statsråden sier, men når det gjelder å komme med dem til Stortinget
slik at vi kan få vedtatt dem, ser det nå ut til at vi ikke skal
få dem før det er for seint for dette stortinget å ta en beslutning.
Nå hører jeg at statsråden sier at han skal komme med noe om ikke
lang tid.
Da spør jeg helt konkret: Handler
det om at kommunene – der vi nå ser folk er veldig aktive og er
med på å rydde – trenger å ha en økonomi sjøl for å finansiere den
ryddingen som de ikke får folk i frivilligheten til å gjøre, og
at de skal kunne både bøtelegge forsøpling og ha mulighet til å finansiere
opprydding gjennom renovasjonsavgiften? Er det et av de forslagene
som kan komme til Stortinget, slik at vi får tid til å behandle
det og mulighet til å gjøre det? Og er det slik at regjeringen nå
har mulighet til å legge fram forslagene om sirkulær økonomi, på
et tidspunkt som gjør at vi kan få tatt nødvendige beslutninger
tidsnok?
Statsråd Vidar Helgesen [11:11:57]: Spørsmålet om å kunne
ha en renovasjonsavgift knyttet til forsøpling av f.eks. fritidsområder
har vært ute på høring, og svar kan forventes ganske snart. En rekke
andre tiltak ligger i Miljødirektoratets tiltaksvurdering mot marin
forsøpling. Det dreier seg delvis om muligheten for at kommunene
kan vedta bot, men det dreier seg også om en rekke andre tiltak.
Jeg mener at det ikke er tjenlig å legge ut enkelttiltak etter enkelttiltak
uten å se dem i sammenheng. Et av forslagene som Miljødirektoratet
har ute, f.eks., dreier seg om innføring av en produsentansvarsordning.
Det kan være en god idé, men det er en idé med mange implikasjoner.
Det betyr at dette må utredes og konsekvensvurderes grundig.
Vi jobber under høytrykk med dette
fordi det er et alvorlig problem. Men problemet blir altså ikke
løst av usammenhengende enkelttiltak, vi må se helheten her.
Presidenten: Vi
går videre til neste hovedspørsmål.
Rasmus Hansson (MDG) [11:13:12]: Spørsmålet går til klima-
og miljøministeren, og det handler faktisk om plast. Det skyldes
at en nebbhval var så elskverdig å dø i full offentlighet på norskekysten
med magen full av plast, noe som har gjort oss oppmerksom på det
som i svært mange år har vært et gigantisk problem, men som vi nå skjønner
er et problem helt på linje med klimatrusselen – fordi havøkosystemet
kommer til å få et større plastproblem før det plastproblemet igjen
blir mindre, ettersom tilførselen fortsetter å øke og nedbrytingen
av plast til mikroplast som går inn i økosystemet, kommer til å
fortsette. Derfor er tiltak akutt nødvendige.
Det er også grunnen til at jeg spurte
fiskeriministeren i forrige uke om hans tiltak for å redde norsk
sjømatnæring fra konsekvensene av å bli infisert med mikroplast.
Det spørsmålet sendte han videre til miljøministeren, som sendte
det videre til helseministeren, som ikke hadde all verden å svare.
Det var kanskje symptomatisk for det faktum at lite praktisk er
gjort av regjeringen.
Men én ting er helt opplagt: Skal
vi stanse plastforurensningen, må vi stanse plastforurensningen,
og det vil si å slippe ut null plast. Vil klimaministeren gå inn
for å legge til grunn null utslipp av plast og fremme tiltak som
sikrer null utslipp av plast, i den handlingsplanen mot plastforurensning
som han legger fram?
Statsråd Vidar Helgesen [11:14:59]: Jeg synes vi skal ha
som ambisjon at vi skal ha null utslipp av plast fra Norge og norske
kilder. Det kommer ikke til å hjelpe oss hvis vi ikke gjør en stor
innsats internasjonalt for å få på plass både nødvendige reguleringer,
nødvendige tiltak og ikke minst et samarbeid om å styrke nasjonale
avfallssystemer og internasjonale tiltak for opprydding.
Det å finne alternativer til plast
er et betydelig område for forskning og for næringsutvikling, og
der skjer det veldig mye spennende. Men plast er altså et viktig
produkt, vi bruker det alle, og la meg ta ett konkret eksempel på
at plast er nyttig: Plast bidrar til at matvarer holder seg lenger.
Matsvinn er allerede i dag et stort problem, og det kan bli større
om man ikke erstatter dagens plast med løsninger som også tar godt
vare på maten. Hvis matsvinn hadde vært et land, ville det vært
den tredje største kilden til klimagassutslipp. Det er omfanget
av matsvinnproblemet, og noe av det har med emballasjen å gjøre.
Så det er et eksempel for å vise at det å erstatte plast med andre
materialer er viktig, og eksempelet viser at vi må bruke plast på
en del områder, og da må vi også sørge for at avfallssystemene fanger
det opp. Vår ambisjon må selvsagt være at vi ikke skal ha plastavfall
til havet fra norske kilder.
Rasmus Hansson (MDG) [11:16:47]: Jeg takker for svaret. Det
er vel lite uenighet om at plast er nyttig. Det er jo helt typisk
for alle store forurensningssubstanser at de er nyttige til et eller
annet, og deretter viser de seg å være farlige.
Så må jeg med en viss forskrekkelse
konstatere at statsråden ikke vil bekrefte at det å slutte med plastforsøpling er
et mål for denne regjeringen. Jeg kommer til å gå inn for, fra Miljøpartiet
De Grønnes side, i valgkampen å få en regjering på plass som faktisk
vil slutte å forurense med plast.
Men Miljøpartiet De Grønne har foreslått
i Stortinget at Norge skal ta initiativ til en internasjonal konvensjon
for regulering av plast, og alt det jeg hører fra statsråden, bygger
opp under akkurat dette. Statsråden har også uttalt at det skal
vurderes om det bør utvikles en juridisk bindende global avtale
for å bekjempe marin forsøpling og mikroplast fordi Norge skal lede
an i kampen mot plastmonsteret, men statsrådens parti stemte imot
vårt forslag. Har regjeringen nå snudd i synet på Miljøpartiet De
Grønnes forslag om en internasjonal konvensjon for å regulere plastforurensning?
Statsråd Vidar Helgesen [11:18:05]: Det var all grunn til
å stemme imot Miljøpartiets forslag om dette, fordi vi er i gang
med en prosess internasjonalt hvor Norge er i førersetet, som kan
lede oss dit, men en internasjonal konvensjon kan altså ikke vedtas
i Norge. Vi har arbeidet systematisk, først gjennom å få en stor
internasjonal rapport som dokumenterer problemet for alle verdens
land, som ble behandlet på FNs miljøforsamling i fjor. Den la grunnlaget
for at vi kunne fremme forslag om at det må vurderes om eksisterende
internasjonale regler er tilstrekkelige. Vi fikk gjennomslag for
det. Det var ingen enkel sak å få 170 land med på at det skal vurderes
nye internasjonale regelverk. Allerede Obama-administrasjonen var skeptiske
til dette forslaget, fordi man ikke nødvendigvis i USA synes at
nye internasjonale konvensjoner er en god idé – det er mulig at
det kan bli et enda tyngre lass å dra med den nye administrasjonen
i USA – men vi fikk i hvert fall gjennomslag for den utredningen.
Det betyr at vi jobber systematisk og bygger momentum og bygger
tilslutning til større oppmerksomhet og mer effektive tiltak mot plastforsøplingen.
Presidenten: Det
åpnes for oppfølgingsspørsmål – først Steinar Reiten.
Steinar Reiten (KrF) [11:19:25]: Jeg vil gi statsråden honnør
både for at det blir jobbet aktivt med tiltak for å hindre plastforsøpling
langs kysten, og for at tiltak er gjennomført. Statsråden nevnte
bl.a. tilskuddsordningen for vraking av fritidsbåter som ett eksempel
på det. Så har vi kanskje en av de viktigste ordningene, tilskuddsordningen
for tiltak mot marin forsøpling. Jeg forstår at statsråden ikke
kan uttale seg om konkrete enkeltprosjekt som jeg var inne på i
mitt forrige oppfølgingsspørsmål, men det er likevel innlysende
at f.eks. det å klarere et offshorefartøy for denne typen oppdrag
vil være kostnadskrevende. Vi må anta at oppmerksomheten rundt plastforsøpling vil
føre til økt aktivitet fra frivillige, og vi må anta at levert plastavfall
til forbrenning eller gjenvinning vil øke betraktelig med den effektive
måten å rydde avfall på som en f.eks. nå vil prøve ut i Møre og
Romsdal. Totalrammen for tilskuddsordningen for tiltak mot marin
forsøpling var på 15 mill. kr i 2016. Vil statsråden ta nødvendige
grep for å sikre at den totalrammen blir utvidet, hvis det viser seg
at økt oppmerksomhet rundt problemet og nye konsept gjør det nødvendig?
Statsråd Vidar Helgesen [11:20:38]: Jeg tror at dette er et
område hvor vi må være forberedt på betydelig økt ressursbruk i
årene fremover, fordi det er et betydelig økende problem. Vi har
doblet tilskuddsordningen til frivillig opprydding i år. Vi har
fått på plass bevilgning til tilskuddsordning for kasserte fritidsbåter.
Fiskeriministeren og jeg annonserte nettopp at vi utvider «Fishing
For Litter»-ordningen med et nytt mottaksanlegg på Karmøy, hvor
altså fiskebåter kan levere inn avfall. Når både teknologier og
metoder for plastinnsamling utvikler seg, er det all grunn til å
se på videre utvikling av støtteordninger. Her må både myndigheter,
produsenter og næringsliv være med og ta ansvar. Det er f.eks. en
stor utfordring for norsk sjømatnæring potensielt at det stadig
finnes mikroplastbiter i matvarer. Det er blitt funnet i blåskjell
langs svenskekysten, det er blitt funnet i sardiner utenfor Japan. Finner
man fleecejakken sin i laksefileten, er ikke det god reklame for
norsk sjømat. Vi er nødt til å ta tak i dette.
Presidenten: Vi
går videre til neste hovedspørsmål.
Helga Pedersen (A) [11:22:00]: Mitt spørsmål går til kommunalministeren.
Kommunene har som kjent ansvaret
for mange av våre viktigste tjenester til befolkningen – barnehage,
skole, helsetilbud og eldreomsorg. Det er særlig innenfor eldreomsorgen
vi må sørge for å ruste kommunene til den hverdagen de vil stå i
om få år. Stadig flere aktive eldre er en stor ressurs for samfunnet,
men vi må også sørge for at kommunene kan utvikle eldreomsorgen
med både plasser, teknologi som gjør at flere kan bo hjemme lenger,
nok ansatte og riktig kompetanse.
Kommunalministeren har selv vært
opptatt av eldreboomen, skal vi tro et utspill i Nationen for noen
uker siden. Men selv om vi kan være enig i mye av beskrivelsen av
virkeligheten, er vi nok uenige om hvordan vi skal møte utfordringene.
For Arbeiderpartiet er styrking av kommuneøkonomien helt sentralt.
Før jul fikk vi presentert KS’ budsjettundersøkelse
for kommunene. Undersøkelsen viser at i nesten halvparten av landets
kommuner er budsjettarbeidet mer krevende i 2017 enn det var i 2016.
Under denne regjeringen blir det stadig mer krevende å sørge for
gode tjenester til befolkningen lokalt, og det skjer – paradoksalt
nok – i en situasjon med rekordhøy bruk av oljepenger. Vi er også
overrasket over at regjeringen i 2017 kutter i tilskuddsordningen
for sykehjemsplasser og omsorgsboliger. Kommunene planlegger plasser
som aldri før, men regjeringen stiller ikke opp – den kutter tilsagnsrammen
til Husbanken tilsvarende 700 plasser, som er en nedgang på nesten
30 pst.
Da er mitt spørsmål: Hvorfor prioriterer
ikke regjeringen å ruste kommunene for framtiden og sette dem i
stand til å bygge ut eldreomsorgen, både med plasser, med teknologi
og med kompetanse?
Statsråd Jan Tore Sanner [11:24:02]: Regjeringen styrker
kommunene, og vi legger til rette for en god og verdig eldreomsorg,
både i dag og for fremtiden.
Jeg er enig i representanten Helga
Pedersens hovedpoeng, nemlig at vi må satse på kompetanse. Derfor
styrker vi kompetansen i eldreomsorgen. Jeg er enig i at vi må satse
på teknologi. Derfor legger vi til rette for økt bruk av velferdsteknologi
i kommunene. Jeg er enig i at det er nødvendig og riktig å styrke
kommuneøkonomien. Det gjør denne regjeringen. Jeg har oversendt
et svar til Arbeiderpartiet som dokumenterer at veksten i kommuneøkonomien
har vært større under denne regjeringen enn det den var da Arbeiderpartiet
regjerte sammen med SV og Senterpartiet. Per innbygger var veksten
i kommuneøkonomien i de åtte årene Arbeiderpartiet styrte, 0,6 pst.
i gjennomsnitt. Under denne regjeringen har den vært 1,3. Så er
jeg klar over at for mange kommuner er ikke det tilstrekkelig. Man er
fortsatt nødt til å prioritere for å skape rom for det viktigste.
Jeg vil gi anerkjennelse og ros
til kommunepolitikere som viser både evne og vilje til å lage moderne,
gode og fleksible løsninger for sine eldre. Dagens eldre har behov for
et fleksibelt tilbud. Det er riktig å legge til rette for god hjemmeomsorg,
men også for mer spesialisert omsorg for dem som har behov for det.
Helga Pedersen (A) [11:25:42]: Kommunalministerens bruk av
tall er til veldig liten hjelp for dem som står der ute og har oppgaven
med å ruste eldreomsorgen for framtiden. Vi ser at veksten i sysselsettingen
i kommunene er om lag halvert under denne regjeringen, og det skjer
til tross for at vi har 130 000 ledige i landet, og at behovene
i eldreomsorgen og i kommunene øker. Vi ser også at for svært mange
kommuner er ikke kommuneopplegget for 2017 engang nok til å dekke
lønns- og prisveksten. Poenget her er at regjeringen ikke stiller
opp med de pengene og virkemidlene som trengs for å møte eldrebølgen.
I en situasjon med rekordhøy ledighet, med rekordhøy oljepengebruk
og veldig store behov innenfor eldreomsorgen velger regjeringen
å kutte i Husbankens rammer til å bygge omsorgsboliger, og man prioriterer
20 mrd. kr i skattekutt framfor å ruste kommunene for framtiden.
Hvorfor er skattekutt viktigere enn eldreomsorg for denne regjeringen?
Statsråd Jan Tore Sanner [11:26:46]: Eldreomsorg er viktigst.
Det å satse på god velferd for våre innbyggere er viktigst. I tillegg
har vi styrket både kommuneøkonomien og helsebudsjettene – ja, det
er faktisk slik at helsekøene har gått ned, og ventetidene er blitt
kortere under denne regjeringen. Det var det motsatte som skjedde
da Arbeiderpartiet styrte. Så er vi også opptatt av å legge til
rette for arbeidsplasser og for verdiskaping. Vi trenger å skape verdier
for å kunne satse mer på velferd i årene fremover.
Så merker jeg meg at representanten
Helga Pedersen advarer mot å bruke tall. Men hvem var det som reiste rundt
i hele Norge i 2013 med skremsler om hva som ville skje hvis det
ble en ny borgerlig regjering? Jo, det var nettopp representanten
Helga Pedersen. Representanten Helga Pedersens skremsler er gjort
til skamme av denne regjeringen. Representanten var bl.a. i Finnmark
og fortalte hvor mange millioner finnmarkskommunene ville miste
med Høyre i regjering. Det er det motsatte som er skjedd. Det ble
kutt under de rød-grønne. Det har vært vekst med borgerlig regjering.
Presidenten: Det
åpnes for ett oppfølgingsspørsmål – fra Lise Christoffersen.
Lise Christoffersen (A) [11:28:03]: Jeg synes statsråden kan
sammenlikne Arbeiderpartiet 2017 med regjeringa 2017 og ikke regjeringa
etter 2013 med Arbeiderpartiet før 2013. Det blir ikke direkte sammenliknbart.
Jeg registrerer at heller ikke statsråd
Sanner ønsker å løpe fra det faktum at Høyre–Fremskrittsparti-regjeringas bevilgninger
til kommunene har direkte betydning for kvaliteten på eldreomsorgen.
Jeg var også en av dem som reiste rundt i landet før valget i 2013
med tall fra statsråd Sanners eget departement, som viste at 14
av 21 kommuner i Buskerud ville få mindre penger med Høyre enn med
Arbeiderpartiet, bl.a. til eldreomsorg. Da sa Høyre, ganske riktig,
at det var skremselspropaganda, men virkeligheten ble altså verre.
Fylkesmannen viser nå at hele 17 av 21 kommuner i Buskerud har fått
kutt i frie inntekter i 2017. Hele tolv kommuner får en realnedgang
i samla inntekter, og Nedre Eiker er en av dem. De har ikke råd
til å bygge sykehjem. Jeg lurer på hva statsråden egentlig har å
si til de eldre i Nedre Eiker som ikke får den omsorgen og den tryggheten
de har krav på.
Statsråd Jan Tore Sanner [11:29:10]: Det spørsmålet har representanten
stilt meg tidligere. Jeg har stor respekt for lokalpolitikere som
hver eneste dag jobber med å få budsjettene til å gå opp. Jeg vet
hvor krevende det er, og det må prioriteres i Kommune-Norge. Men
det er faktisk slik at kommuneøkonomien har vokst mer med Høyre
og Fremskrittspartiet i samarbeid med Kristelig Folkeparti og Venstre
enn det den gjorde i de åtte årene da de rød-grønne satt med regjeringsmakten.
Arbeiderpartiet i opposisjon har
alltid mer penger. Arbeiderpartiet har alltid mer penger til det
meste, og samtidig kritiserer de regjeringen for å bruke for mye
penger. Jeg mener vi må sørge for at kommunene har en god og forutsigbar
kommuneøkonomi. Vi må også, som representanten Helga Pedersen var
inne på, satse på kompetanse, kompetente medarbeidere som kan gi
trygg omsorg til de eldre. Så ser vi at mange kommuner, deriblant
Nedre Eiker, nå ruster seg for fremtiden og sørger for at man får
en større kommune, slik at man får sterkere fagmiljøer som kan gi
innbyggerne gode velferdstjenester også i tiårene som kommer.
Presidenten: Dermed
er den muntlige spørretimen omme.
Ordinær
spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten.
De foreslåtte endringene i dagens
spørretime foreslås godkjent. – Det anses vedtatt.
Endringene var
som følger:
Spørsmål 1, fra representanten André
N. Skjelstad til kommunal- og moderniseringsministeren, vil bli
tatt opp av representanten Sveinung Rotevatn.
Spørsmål 11, fra representanten
Kåre Simensen til forsvarsministeren, utsettes til neste spørretime,
da statsråden er bortreist,
Spørsmål 13, fra representanten
Else-May Botten til landbruks- og matministeren, vil bli besvart
av olje- og energiministeren på vegne av landbruks- og matministeren,
som er bortreist.
Spørsmål 14, fra representanten
Terje Aasland til ministeren for samordning av EØS-saker og forholdet
til EU, vil bli besvart av klima- og miljøministeren som rette vedkommende.
Presidenten: Dette
spørsmålet, fra representanten André N. Skjelstad til kommunal-
og moderniseringsministeren, vil bli tatt opp av representanten
Sveinung Rotevatn.
Sveinung Rotevatn (V) [11:30:45]: «Statsråden mottok nylig
en rapport fra Vista Analyse som viser at delingsøkonomien vil gå
fra å utgjøre ca. 500 mill. kroner i 2015 til om lag 40 mrd. kroner
i 2025. Delingsøkonomien kan også medføre at mange av tjenestene
som i dag utføres av bl.a. kommunene, kan leveres med lavere kostnader
og bedre kvalitet. Forutsetningen er at man legger til rette for
økt gründerskap innen kommunale oppgaver som helse- og omsorgstjenester.
Vil statsråden være en pådriver
eller brems for en slik utvikling?»
Statsråd Jan Tore Sanner [11:31:43]: I årene som kommer,
vil oljeinntektene gå ned, og helse- og omsorgsutgiftene vil gå
opp. Innbyggerne forventer også større valgfrihet og mer individuelt
tilpassede tjenester. Denne utfordringen krever nytenkning og gründerskap.
Jeg er derfor enig med representanten i at det må tenkes nytt, og at
vi må være pådrivere for nye løsninger som kan gi økt valgfrihet,
høyere kvalitet og lavere kostnader.
Delingsøkonomien kan gi nye muligheter.
Den kan gi bedre tilbud for forbrukerne, og den kan fremme produktivitet
og nytenkning. Samtidig kan det være utfordringer knyttet til lovregulering
og til arbeidsmarkedet.
Regjeringen er opptatt av å finne
den riktige balansen mellom å ta hensyn til samfunnsmessig viktige
verdier og å åpne for innovasjon. Rapporten fra Vista Analyse gir
oss mer bakgrunnsinformasjon, mer kunnskap. I tillegg har regjeringen
satt ned et utvalg for å se nærmere på delingsøkonomien. Dette utvalget
leverte sin utredning 6. februar, og denne skal sendes ut på høring.
Vi vil nå gå gjennom de vurderingene som ligger i utredningen, og
innspillene som kommer gjennom høringen.
Regjeringen ønsker å støtte opp
om gründere. For kort tid siden deltok statsministeren, næringsministeren
og jeg sammen med flere statsråder på et nyttig møte med en rekke
gründere for å høre mer om utfordringene og mulighetene.
Mange kommuner involverer i dag
frivillige, ideelle og private aktører til å utvikle gode tjenester
for innbyggerne. Jeg har tro på at vi kan støtte videre opp om dette
arbeidet, og har bl.a. utviklet veiledere og inspirasjonshefter
for kommuner som ønsker å samarbeide med frivillige, eller som ønsker
å tilby brukervalg i de kommunale tjenestene. Vi vil også om kort
tid offentliggjøre et idéhefte for kommuner som ønsker å samarbeide
med sosiale entreprenører. Jeg vil understreke at det er kommunene
selv som har ansvaret for organiseringen av kommunale oppgaver,
men vi kan legge godt til rette for at det kan brukes både frivillige,
ideelle og private for å skape bedre tjenester til innbyggerne.
Sverre Myrli hadde her overtatt
presidentplassen.
Sveinung Rotevatn (V) [11:34:00]: Eg takkar for svaret. Det
er godt at statsråden seier han vil vere ein pådrivar, og dette
idéheftet som det blir vist til, høyrest ut som ein god idé.
Så er det openbert at delingsøkonomien
medfører ein del utfordringar, men også nye moglegheiter. Utfordringar er
det jo mange som er opptekne av – statsråden nemnde nokre av dei.
Eg er mest oppteken av å sjå moglegheitene, også moglegheitene innanfor
sektoren som statsråden har ansvaret for. Eg les vel også rapporten
til dette utvalet til regjeringa, som det blir vist til, slik at
dei der i høgste grad legg vekt på moglegheitene.
Så er spørsmålet kva for oppgåver
ein kan sjå for seg som i dag blir utførte, som kan skape rom for
ny næringsverksemd. Eg tenkjer at det er mogleg å sjå for seg ei
utvikling der iallfall ein del heimehjelpstenester kan bli supplerte
eller bli erstatta av ulike delingsmodelløysingar, f.eks. tilbydarar
av måltid, reinhald, transporttenester m.m. Er statsråden einig
i at dette kan vere område og tenester som er aktuelle for det vi
no snakkar om? Og ser han eventuelt andre område der delingsøkonomien
kan spele ei nyttig rolle innanfor kommunal sektor?
Statsråd Jan Tore Sanner [11:35:09]: Jeg er helt enig i at
vi skal se etter mulighetene, og det er nok av dem som er opptatt
av å tegne skremmebilder av hva som skjer. Samtidig må vi selvsagt
være opptatt av å ivareta arbeidstakerrettigheter og også sikre
skatteinntekter til det offentlige.
Men jeg er helt enig i at eldreomsorg
er et område hvor det åpner seg nye muligheter. Jeg kjenner til
en kommune som nå bruker et nettbrett for å handle matvarer. Det
gjør bl.a. at hjemmehjelpen ikke bruker 30 minutter på å gå i butikken,
men at den eldre og hjemmehjelpen sammen kan gå igjennom hva som
skal handles, og så bringes matvarene hjem til den eldre som har
behov. Det er et eksempel på hvordan hjemmehjelpen også kan få mer
tid til andre og mer tid til dem man har ansvaret for. Jeg er overbevist
om at ny teknologi kan gi mer verdighet og mer trygghet for eldre,
og det vil også bidra til at vi kan gi mer omsorg til flere.
Sveinung Rotevatn (V) [11:36:16]: Eg takkar igjen for svaret
og for eit godt eksempel.
I denne rapporten som spørsmålet
tek utgangspunkt i, frå Vista Analyse, vektlegg ein at offentlege
reguleringar kan vere ein av dei store usikkerheitsfaktorane for
kor stort omfang delingsøkonomien kan få framover – jo meir regulering,
jo mindre omfang er nok hovudregelen.
Den mest aktuelle problemstillinga
vi står overfor, er jo knytt til lovlegheita av tenester som i større
eller mindre grad er regulerte, f.eks. transporttenester og overnatting. Men
utgangspunktet mitt for spørsmålet er å sjå på kva konsekvensar
ein større delingsøkonomi kan ha på gründerskap og nye arbeidsplassar
innanfor kommunale oppgåver. Og då er spørsmålet om statsråden i
dag ser regelverk, lovkrav osv. som kan stå i vegen for å utvikle
eit større mangfald, utan at han med det treng å gå inn for verken å
styrkje eller fjerne dei.
Statsråd Jan Tore Sanner [11:37:14]: Det finnes det helt
sikkert mange eksempler på, fordi dagens regelverk og dagens lover
er tilpasset en litt annen tid. Derfor er det viktig at vi som politikere
må forstå hva som skjer, og vi ser nå at den teknologiske utviklingen
går raskere og også bredere enn tidligere. Hvem hadde trodd for
10–15 år siden at det var en digital plattform som skulle utfordre
taxinæringen eller hotellnæringen? Vi ser at dette skaper utfordringer,
men jeg ser også at det ligger mange muligheter i det.
Vi går igjennom på flere områder
også regelverket, for å tilpasse regelverket til en digital fremtid.
Et område som jeg har ansvaret for, er plan og bygg, og når vi nå
skal ha en digital plattform for byggesøknader, er det klart at
hele regelverket også må tilpasses at det kan automatiseres og kan
digitaliseres. Det betyr at regelendringene også må følge den teknologiske
utviklingen som vi er inne i.
Lise Christoffersen (A) [11:38:30]: «Høyre- og Fremskrittsparti-regjeringen
snakker mye om behovet for omstilling i norsk næringsliv, men resultatene
uteblir. Det skapes nesten ikke jobber i privat sektor. Regionale utviklingsmidler
har tidligere vært et viktig virkemiddel for fylkeskommunene i rollen
som regional utviklingsaktør, bl.a. i Buskerud, men Høyre og Fremskrittspartiet
har konsekvent valgt å kutte i disse midlene.
Har statsråden oversikt over hvilke
konsekvenser denne kuttpolitikken har fått for utviklingen av nye
arbeidsplasser i Buskerud?»
Statsråd Jan Tore Sanner [11:39:02]: I en tid som krever
omstilling og bedre bruk av ressursene, prioriterer regjeringen
mer av innsatsen der vi vet at den virker. Vi bruker større ressurser
på tiltak som brede deler av næringslivet etterspør: bedre veier,
økt satsing på innovasjon og forskning og lavere skatter. Satsingen
på samferdsel, skatte- og avgiftslettelser, differensiert arbeidsgiveravgift, god
vekst i kommuneøkonomien, helsetjenester, utdanning, forskning og
innovasjon har stor betydning for en god regional utvikling og regional
balanse.
Bevilgningen til fylkesveier har
økt med 1,3 mrd. kr i perioden 2013– 2017. Denne økningen er alene 830 mill. kr
større enn reduksjonen i regionale utviklingsmidler i perioden.
I tillegg kommer en kraftig vekst i de samlede samferdselsinvesteringene
over Samferdselsdepartementets budsjett.
Buskerud får 28,8 mill. kr i regionale
utviklingsmidler i 2017. Dette er en liten økning fra 2016, men
ja, det innebærer et kutt på 10 mill. kr fra 2013. Men i samme periode har
rammen til opprustning og fornying av fylkesveier i Buskerud økt
med 78 mill. kr, altså 68 mill. kr mer enn kuttet i regionale utviklingsmidler.
I denne stortingsperioden har Buskerud fått en samlet bevilgning
til opprustning og fornying av fylkesveinettet på 276 mill. kr og
samlet bevilgning til regionale utviklingsmidler på 119 mill. kr.
Bare for få dager siden kom en gladnyhet
som får positive ringvirkninger for Kongsberg og Buskerud. Regjeringen
har inngått et strategisk samarbeid med Tyskland om anskaffelse
av ubåter. Tyskland bekrefter at de vil anskaffe missiler fra norsk
industri. Dette vil være med på å sikre norske arbeidsplasser i
lang tid fremover, både i Kongsberg og hos en rekke underleverandører.
Naval Strike Missile, NSM, er et norskprodusert sjømåls- og kryssermissil fra
Kongsberg Defence Systems. Verdien av fremtidige salg av NSM til
Tyskland vil alene kunne komme opp i 10 mrd. kr.
Representanten spør hvilke konsekvenser
regjeringens politikk har fått for utviklingen av nye arbeidsplasser
i Buskerud. Nyetableringstakten har økt etter regjeringsskiftet.
Nyetableringstakten er antall nyetablerte foretak i løpet av ett
år delt på antall foretak per 1. januar samme år. Mens den for Buskerud
i perioden 2010 til 2013 i gjennomsnitt lå på 12,3 pst., gikk den
opp til i gjennomsnitt 13,0 pst. for perioden 2014 til 2015. Ser
vi landet under ett, har det vært en enda sterkere vekst i nyetableringen
etter regjeringsskiftet. Buskerud har også en lavere arbeidsledighet
enn landsgjennomsnittet.
Lise Christoffersen (A) [11:42:09]: Det var underlig å høre
statsråden snakke så mye om fylkesveier når spørsmålet gjaldt regionale
utviklingsmidler. Men for å ta tak i den enden: Fjellregionsamarbeidet
er et politisk nettverk for kommuner, regionråd og fylkeskommuner
i Sør-Norge, hvor også Buskerud er med, og Fjellregionsamarbeidet
har vært veldig tydelig i sine tilbakemeldinger til regjeringa.
De er bekymret over det de kaller en klar sentralisering av nasjonale
ordninger med begrensninger i muligheter for lokale og regionale
tilpasninger, og de ber Høyre og Fremskrittspartiet om å øke, ikke
svekke, de regionale utviklingsmidlene. De sier også at det er foreslått at
store summer skal gå til fysisk infrastruktur som fylkesveier. Fjellnettverket
er sterkt undrende til denne typen dreining av virkemidler. At det
blir satt likhetstegn i effekt mellom relativt små, men viktige
midler til utviklingsoppgaver og vedlikehold og investering til
fylkesveier, er knapt til å forstå, sier Fjellnettverket. Hvorfor har
Høyre så liten tillit til hva lokale og regionale folkevalgte sier
om situasjonen i sitt område?
Statsråd Jan Tore Sanner [11:43:23]: Representantens spørsmål
gjaldt antall nyetablerte bedrifter og arbeidsplasser. Når jeg reiser
rundt om i Norge – og jeg reiser mye – er det sjelden at bedrifter
tar opp med meg behovet for flere regionale utviklingsmidler, men
svært ofte er det behov for bedre veier, både riksveier og fylkesveier.
Når man sitter i regjering, må man prioritere. Vi har valgt å prioritere
satsing på fylkesveier. Det gjør at vi har flyttet noen midler fra
regionale utviklingsmidler til en sterk økning til fylkesveiene.
Jeg viste i mitt innlegg at Buskerud har fått en liten økning i
de regionale utviklingsmidlene for 2017 og fått en sterk økning
i bevilgningene til fylkesveier de senere år. Når det gjelder bevilgningene
til fjellsatsing, er den videreført på samme nivå, nemlig 10 mill. kr
per år – som den var da de rød-grønne satt i regjering. I tillegg
liberaliserer vi slik at det blir mer rom for utmarksforvaltningen
og satsing i fjellregionene.
Lise Christoffersen (A) [11:44:34]: Igjen forundrer det meg
hvor stor avstand det er mellom det som sies fra sentralt hold,
og det som sies fra lokalt og regionalt hold når det gjelder næringsutvikling.
Det virker som om regjeringa har problemer med å anerkjenne at det
finnes masse ressurser, verdier og kunnskap spredt over hele landet
som sammen bør få lov til å bidra til den nasjonale omstillingen
vi trenger. Når Buskerud fylkeskommune påpeker kutt på 20 pst. i
regionale utviklingsmidler, sier de at enda viktigere er faktisk
den dreiningen som har vært i bruken av de resterende midlene. Der
har man også mistet muligheten til å fortsette det verdifulle, velfungerende
samarbeidet som har vært mellom Buskerud og kommunene – for utvikling
av lokalsamfunnet og arbeidsplasser i alle deler av fylket. Tror
Høyre at det som sies fra fagfolk og politikere i Buskerud om at
det er en negativ utvikling, er sant? Hvis ja, vil statsråden vurdere
å høre på dem og reversere kutt i regionale utviklingsmidler?
Statsråd Jan Tore Sanner [11:45:44]: Igjen: Utgangspunktet
for spørsmålet handlet om arbeidsplasser. Jeg viste til at det har
vært økt nyetableringstakt både nasjonalt og i Buskerud etter regjeringsskiftet.
Det bedriftene og arbeidsplassene etterspør, er bedre veier, og
det prioriterer også denne regjeringen.
Så er det jo slik at Buskerud fylke
kan omprioritere på sitt eget budsjett. Buskerud og fylkeskommunene
har også fått vekst i sine budsjetter under denne regjeringen, og
hvis det er slik at man lokalt og regionalt mener at regionale utviklingsmidler
er det viktigste å satse på, er det fullt mulig for Buskeruds egne
politikere å prioritere det. Det er ikke slik at alt må komme fra
staten, og at alt må detaljstyres fra staten. Det er rom for lokale
og regionale politikere til å prioritere det man lokalt og regionalt
mener er det aller beste.
Karianne O. Tung (A) [11:46:53]: «Ny Sluppen bru på riksvei
706 i Trondheim inngår i Miljøpakken og forutsettes delvis bompengefinansiert.
Utbyggingen vil løse en betydelig trafikkutfordring i og rundt Trondheim.
Miljøpakken vil forskuttere byggingen, men Statens vegvesen har
satt foten ned til etter at ny NTP er vedtatt av Stortinget, noe
som betyr utsettelse av den nye brua i flere år.
Kan statsråden garantere at en ny
Sluppen bru er en del av ny NTP så Miljøpakken kan forskuttere byggingen?»
Statsråd Ketil Solvik-Olsen [11:47:30]: Jeg antar at representanten
Tung egentlig er såpass dreven i politikk at hun vet at vi ikke
kan forskuttere noe som helst i en stortingsmelding som ennå ikke
er behandlet, og heller ikke lagt fram. Men det jeg kan love, er
at det skal bygges mer vei og mer jernbane i dette landet i årene
framover enn det vi har sett tidligere. Vi skal sørge for at en
større andel av statsbudsjettene blir innrettet mot infrastruktur.
Så sjansen for at flere veiprosjekter blir realisert også i Trondheim,
har aldri vært større enn nettopp med dagens regjering.
Så er det litt rart å høre at et
prosjekt kan bli utsatt i mange år, med det argumentet at det er
et par måneder til NTP blir framlagt. Det er ingen harmoni i at
noe blir utsatt i mange år bare fordi Stortinget skal gjøre vedtakene
nå, før sommeren. De vedtakene må Stortinget gjøre, og da vil representanten
Tung og alle andre i Stortinget få lov til å være med og påvirke
både rekkefølge, omfang og innhold i Nasjonal transportplan. Men
det skal bygges mer enn noen gang. Sluppen bru burde vel egentlig
vært bygd for lenge siden, vil mange si, men det ble aldri prioritert
under forrige regjering. Det har klart nærmet seg byggestart med dagens
regjering.
Karianne O. Tung (A) [11:48:40]: Strekningen Sluppen–Stavne
ligger inne som et prosjekt i gjeldende NTP, som ble vedtatt under
den rød-grønne regjeringen, og er således et prioritert prosjekt
for Arbeiderpartiet. Det er Statens vegvesen i Midt-Norge som kontant
vil avvente å inngå kontrakter for videre prosjektering og byggeplanlegging
inntil Nasjonal transportplan er vedtatt. Og sist undertegnede sjekket,
er det statsråden som er øverste leder av Statens vegvesen, og som
også har anledning til å gi Statens vegvesen mulighet til å si til
Miljøpakken at brua kan forskutteres. Nå hører jeg at statsråden
ikke vil garantere for framtiden til brua. Det synes jeg er veldig synd
at han ikke vil, for dette er den største flaskehalsen i Trondheim
og har vært det i mange, mange år. Er det sånn at regjeringen nok
en gang snur opp ned på lokale og regionale prioriteringer, og at
Sluppen bru nå er sendt langt ut i framtiden, og ikke vil bli realisert?
Statsråd Ketil Solvik-Olsen [11:49:41]: Jeg tror en skal være
arbeiderpartipolitiker for å klare å konkludere sånn ut fra det
jeg sa, for det jeg sa, var at vi skal legge fram dette om kort
tid. Da skal Stortinget gjøre prioriteringene og vedtakene, og da
er det helt unaturlig at jeg står og lekker fra et dokument som
en ikke engang har vedtatt. Det er noe annet å si at vi planlegger
å skyve ut, og det er heller ikke det samme som å si at vi planlegger
å vedta det nå. Det er rett og slett måten Nasjonal transportplan
håndteres på. Det trodde jeg en representant som Tung visste, som
selv har vært med i et parti som, inntil nylig, har lagt fram to
nasjonale transportplaner.
Så er det litt interessant å høre
at dette prosjektet, som de selv ikke la fram i første periode,
nå angivelig skulle være byggeklart i tråd med de vedtak vi hadde.
Nei, de føringene lå ikke der fra Arbeiderpartiet, og jeg minner
om at Arbeiderpartiet bidro til å underfinansiere sin egen nasjonale
transportplan så fort den ble lagt fram. Dagens regjering måtte
øke veibevilgningene med over 1 mrd. kr for å sørge for at det var
god framdrift på mange prosjekter, men Sluppen bru var ikke av de
prosjektene som var prioritert fra Arbeiderpartiet med hensyn til
å komme i gang nå. Vi er ikke engang ferdig med reguleringsplanen
lokalt, og derfor er det ikke noen grunn til å si at en kunne satse på
alt en gjorde nå.
Karianne O. Tung (A) [11:50:52]: Ifølge orienteringen som
Miljøpakken har gitt til politikerne i Trondheim og til Statens
vegvesen – også gitt av Statens vegvesen – sier Statens vegvesen
at det ikke er reguleringsplanen som er forsinket, men det er Statens
vegvesen selv som vil avvente å inngå kontrakter, nettopp på grunn
av manglende signaler i forbindelse med NTP.
Så er det interessant at statsråden
er mer opptatt av å snakke om representanten Tung enn av å snakke
om Sluppen-brua. Men for å snakke om Sluppen-brua: Det er selvfølgelig
en utfordring for prosjektet Sluppen–Stavne, som i mange andre veiprosjekter,
at kostnadene i prosjektet øker. Kostnadene i prosjektet har gått
fra 565 mill. kr til 935 mill. kr. Da lurer jeg på: Hva gjør statsråden
for å sørge for at kostnadene i prosjektet kan gå ned, men at kvaliteten
holdes på tilsvarende nivå som i det prosjektet som ligger nå?
Statsråd Ketil Solvik-Olsen [11:51:43]: Med fare for å gjenta
meg selv påpeker jeg at inntil NTP er lagt fram, kommenterer vi
verken bekreftende eller avkreftende til veiprosjekter. Så selv
om jeg mistenker at representanten Tung nå planlegger å gå ut og
komme med såkalte lekkasjer, er det ikke kommet noen lekkasjer.
Det jeg har lagt vekt på i mitt svar, er at det skal brukes mer
penger på å bygge vei enn noen gang før. Det betyr at alle veiprosjekter
vil stå nærmere å kunne realiseres.
Men representanten Tung peker jo
selv på noen faktorer her, nemlig at kostnadene har gått opp. Slike
ting må en håndtere. Jeg minner om at reguleringsplanen ikke er
ferdig ennå. Det er litt rart av representanten Tung å påstå at et
veiprosjekt blir mange år forsinket, når reguleringsplanen ennå
ikke er vedtatt, og NTP skal jo vedtas lenge før reguleringsplanen
er klar. Da er det ikke en sammenheng mellom kritikken og fakta
i saken.
Vi har gjort veldig mye for å prøve
å få kontroll på kostnadsveksten. Blant annet har vi opprettet Nye
Veier, som går kritisk inn i mange prosjekter for å se hvordan kostnadene
kan gå ned. Jeg registrerer at Arbeiderpartiet stort sett har protestert
og stemt imot alle våre forslag til å redusere kostnader, mens de
nå i Stortinget ber om å få lavere kostnader. Det henger ikke sammen.
Kåre Simensen (A) [11:53:07]: «Tidligere var det praksis
med at nye tidstabeller på flyanbudsruter ble sendt på høring før
de blir endelig bestemt. I forbindelse med nye kontrakter for ruteflygning
i Nord-Trøndelag og Nord-Norge gjeldende fra 1. januar 2017 gikk
regjeringen vekk fra denne praksisen.
Hva var bakgrunnen for denne praksisendringen,
og synes statsråden fortsatt dette er klokt, sett i lys av all misnøyen
med de nye tidstabellene?»
Statsråd Ketil Solvik-Olsen [11:53:39]: Det har vært en god
prosess rundt konkurranseutsetting av FOT-rutene både i Sør-Norge
og i Nord-Norge. Sør-Norge hadde akkurat de samme rammene som Nord-Norge.
Jeg registrerte ikke at Arbeiderpartiet syntes det var problematisk
da, men jeg registrerer at Arbeiderpartiet har hatt en annen strategi
for å svartmale situasjonen i Nord-Norge. Det har vi også sett i
interne e-poster fra arbeiderpartifolk, med oppfordringer til andre
om at nå må alle gå ut og kritisere regjeringen. Jeg kan framskaffe
kopi, hvis det er ønskelig. Jeg synes ikke det er en konstruktiv
måte å sørge for et best mulig flytilbud i distriktene på.
Vi bruker mer penger nå enn i 2013
på å opprettholde FOT-rutetilbudet. Det er flere flyavganger og
flybevegelser på de 30 minste flyplassene i dag enn det var da Arbeiderpartiet
styrte. Men det å sørge for at vi får til et best mulig rutetilbud
framover, handler ikke om at departementet skal være involvert i
høring etter at Widerøe har lagt fram sitt ruteopplegg, siden det
var Widerøe som vant. Vi mener det hadde vært mye bedre med direkte
kontakt mellom dem som skal bruke flyrutene, og dem som skal levere
disse. Det er jo nettopp det som har skjedd, for istedenfor å ha et
høringsopplegg der staten skal være en mellommann, har vi oppfordret
alle til å ha direkte kontakt med Widerøe. Vi ser jo at resultatene
har kommet. Jeg opplever ikke den samme kritikken nå som før – rett
og slett fordi Widerøe gjennom de innspillene de har fått, også
har endret på ruteopplegget.
Widerøe kom til oss og sa at også
departementet må endre på noe i de bestillingene vi har hatt, for
at Widerøe skal kunne levere et enda bedre tilbud enn det de hadde
i sitt første utkast. Der gjorde vi de endringene som Widerøe ønsket,
og da ser vi jo at det vil være enda flere avganger enn det Widerøe
først skisserte. Vi får løst stort sett alle de utfordringene som
en pekte på, og dermed synes jeg egentlig at den oppdaterte måten
å gjennomføre høringen på, nemlig direkte mot Widerøe, har fungert
mye bedre enn sånn som det har vært tidligere. Det må jo være resultatet som
teller, ikke at det skal være byråkrater involvert i alle prosesser.
Kåre Simensen (A) [11:55:44]: Svaret var som forventet. Jeg
oppfatter det svaret dit hen at dette er Arbeiderpartiets skyld.
Men folk – ikke vi i Arbeiderpartiet – er faktisk forbannet og frustrert
over de forslagene som er kommet, og det ber jeg om respekt for.
Vi i Arbeiderpartiet er folkevalgte, og vi målfører dette videre
til departementet og andre som er med i beslutningsprosesser. Man har
lukket ørene for å lytte til folk. Det synes jeg er politisk dårlig
håndverk, og det er litt derfor spørsmålet reises i dag. Det å da
snakke om at det er god kontakt mellom dem det gjelder – det er
det slett ikke, nettopp på bakgrunn av frustrasjonen og forbannelsen
fra dem som skal reise. Så det er ikke blitt veldig mye bedre flyruter,
tvert imot, det er fortsatt dårligere forbindelser på mange områder.
Blant annet er lørdagene nesten helt fri for fly i Nord-Norge, i
hvert fall i Finnmark. Også da er det behov for å reise, men den
muligheten er tatt bort gjennom den prosessen som nå har vært. Så
det å da si at dette er bra, synes jeg er dårlig håndverk, for å
si det rett ut.
Statsråd Ketil Solvik-Olsen [11:56:51]: La meg prøve å ta
tiradene i tur og orden. Jeg pekte på at Arbeiderpartiet har hatt
en kampanje internt i sitt parti for å lage mest mulig misnøye rundt
flyrutetildelingen. Jeg har sett kopi av en e-post som ble sendt
ut, mellom Arbeiderpartiets stortingsrepresentanter. Ut og skyld
på regjeringen, var budskapet. Og da sier jeg at jeg synes ikke
det er konstruktivt. Hvis en mener at Widerøe kan levere et bedre
flytilbud, må en kontakte Widerøe, som faktisk setter opp rutene.
Vi har hatt klare krav til hvordan dette skal fungere. Det fungerte
veldig godt i Sør-Norge, og der har jeg ikke registrert at Arbeiderpartiet
har satt i gang en sånn kampanje. Det har vært mer misnøye i Nord-Norge.
Det som er poenget, er at da Widerøe
kom med sitt første ruteforslag, var det mange negative tilbakemeldinger, men
mye av dette er jo justert. Da er mitt spørsmål tilbake til representanten:
Hvilke ruter er det nå han mener ikke er gode nok, i forhold til
de endringene som Widerøe har foreslått?
Kåre Simensen (A) [11:57:50]: Jeg kan jo starte med lørdagsrutene.
Ut fra det jeg har sett i den nye tabellen, er det to avganger i
hele Finnmark: én til Alta og én til Hammerfest. Og det er faktisk
behov for å reise internt i fylket på lørdager. En kan jo selv tenke
seg, med utgangspunkt i været: Hvis det er dårlig og en har kommet
seg til Alta, som er stamflyplass, på en fredag og flytilbudet er
stengt, så må en sitte og vente til langt ut på søndag før neste
fly går. Vi er gode til å vente – det er sant nok, og vi blir bare bedre
– men jeg synes det er ganske interessant å høre på statsråden,
at man liksom hele tiden fører dette inn mot Arbeiderpartiets misnøye.
Det er faktisk folks misnøye, og jeg synes den respekten, gjennom
det å lytte til folk, er totalt fraværende hos statsråden i dag.
Statsråd Ketil Solvik-Olsen [11:58:40]: Jeg har reist mer
i Finnmark enn de fleste samferdselsministre før meg nettopp for
å lytte til folk. Jeg har reist såpass mye i Nord-Norge at samferdselsråden
i Troms mente jeg burde være mer i Oslo. Det syntes jeg var en ganske
interessant kommentar da jeg kjørte E10 for en tid tilbake.
Men det er jo nettopp den runden
som har vært mellom Widerøe og aktørene, som har vært viktig. Da
snakker man jo direkte med leverandøren. Det er åpenbart at representanten
Simensen ikke har fått med seg den runden, men det er der han burde
kanalisere energien sin, for det er de som leverer dette. Widerøe
har en minimumsbestilling, og den er stort sett den samme som da
Arbeiderpartiet styrte. Og så har Widerøe hatt en del tilbud utover
minimumsbestillingen, men der har det vært endringer. Noen steder
er det mange flere avganger nå enn før. Andre steder er det færre, rett
og slett fordi det ikke har vært nok passasjerer til å forsvare
det. Men minimumskravene er stort sett de samme. Og da må en jo
gå på dem som leverer tjenesten, og si at her er det et tilbud som
Widerøe kunne fått mange reisende på, men som de i dag ikke dekker.
Og da vet vi at Widerøe ville levere flere tjenester, for de er
opptatt av å tjene penger og ha passasjerer.
Rigmor Aasrud (A) [11:59:51]: Jeg tillater meg å stille følgende
spørsmål til samferdselsministeren:
«En rekke områder i Norge er fortsatt uten
bredbåndsdekning, og i min hjemkommune er det flere som opplever at
mobildekningen er omtrent fraværende. Dette hindrer etablering av
både boliger og bedrifter og bidrar til sentralisering. Regjeringens
ambisjoner på området synes å være betraktelig lavere enn det som
ble uttrykt i forrige periode av de partiene som nå utgjør regjeringen
i forrige periode.
Hvilke planer har statsråden for
at moderne kommunikasjonsformer kan brukes i hele landet?»
Statsråd Ketil Solvik-Olsen [12:00:23]: Utviklingen av digitale
kommunikasjonsformer er utrolig viktig, og denne regjeringen har
hatt en veldig offensiv strategi for det. Hvis representanten Aasrud
ikke har fått det med seg, ble det lagt fram en stortingsmelding,
av Kommunaldepartementet, nettopp for å se på bruk av digitale verktøy
i offentlig sektor, men også utbygging av infrastrukturen for å
støtte opp om dette. Det ville også ha gjort at vi fikk enda bedre
dekning i regioner og i distrikt.
Det er litt rart å høre påstanden
om at vi har en lavere uttalt ambisjon enn forrige regjering. Jeg
skulle gjerne likt å høre hvilken ambisjon den forrige regjering
uttalte, så skal vi sammenligne med den som dagens regjering har,
så det håper jeg hun kommer tilbake til i oppfølgingsspørsmålet.
Vår målsetting er at vi skal ha
en god digital dekning over hele landet. Det er viktig for å kunne
sørge for at næringsliv etablerer seg i hele landet, at folk synes
det er attraktivt å bo, at en får alt fra høgskoler til barneskoler
og barnehager som kan koble seg opp digitalt og sørge for at en
fungerer som en del av hele samfunnet, for stadig mer av virksomhetene
våre og stadig mer av gjøremålene våre skjer nettopp digitalt.
Det er litt rart å høre påstanden
– ja, det er riktig at mange steder er det ikke godt nok, men veldig
mange steder er det betydelig mye bedre enn det var før, og ingen
steder har det blitt dårligere.
Når det gjelder dekning på 100 megabyte
fiber, f.eks., har det gått opp fra 63 pst. dekning til 78 pst.
dekning på tilkobling over 100 megabyte på fire år. Hvis en mener
at det er for dårlig i dag, var utgangspunktet enda verre, og veksten
er nå mye bedre enn den har vært. Det tyder på at ting går i riktig
retning, selv om vi ikke er i mål.
Når det gjelder hjemfylket til Aasrud,
er det et område som virkelig var i bakleksa under forrige regjering,
men der veksttakten er mye høyere nå, og der en faktisk holder på
å ta igjen landsgjennomsnittet. Selv om jeg kan være enig i at ting
ikke er godt nok, ser vi at det aldri har vært grunnlag for å være
mer optimistisk enn nå med tanke på å få en god dekning også der.
Når det f.eks. gjelder 4G-dekning, var dekningen i Oppland 9 pst.
i 2013, og den er 91 pst. i 2016. Det er ikke tall som tyder på
at Oppland har blitt nedprioritert på noen måte. Tvert imot er det
tall som tyder på at Oppland ikke var prioritert før 2013, mens
en nå virkelig har sett at utviklingen går bra. Jeg har stor medfølelse
– hvis jeg kan bruke det ordet – med de som sitter og ikke har opplevd
å få den dekningen som naboen har i dag, som verken er koblet opp
på 4G eller på fiber. Men nettopp fordi vi gjør den jobben vi gjør,
ser en en vekst som er langt bedre enn det den har vært tidligere.
Derfor er mulighetene for å få innfridd dette raskere med dagens flertall
i Stortinget enn med tidligere.
Rigmor Aasrud (A) [12:03:41]: Jeg takker for så vidt statsråden
for svaret. Jeg regner med at han er veldig glad for de 10 mill.
kr som Stoltenberg-regjeringen bevilget i 2013 i Oppland for å øke
dekningsgraden der. Det står i sterk kontrast til de 56 000 kr som
har kommet i år. I tillegg hadde man muligheten til å bruke de regionale utviklingsmidlene
som vi nå akkurat har hørt at kommunalministeren har sagt er kuttet.
Det er bra at det skjer noe i Oppland også.
Det er områder i Gran og Jevnaker
kommuner, som ligger rett ved E16, som ikke engang har mobildekning.
Mitt spørsmål er: Er statsråden bekymret for at det er med på å hindre
bosetting i kommuner som våre, og hva vil statsråden konkret gjøre
med det?
Statsråd Ketil Solvik-Olsen [12:04:30]: Det er mulig jeg
snakket for lenge, slik at noen av hovedargumentene forsvant i mengden
av andre gode argumenter. Men ja, vi er opptatt av dette. Det var
det jeg prøvde å ha som hovedmål å kommunisere, og at styrkingen
av både fiber- og mobildekningen er mye bedre nå enn den var før.
Hvis det var sånn at en hadde en veldig satsing under forrige regjering,
og den har forsvunnet helt under dagens regjering, kunne jeg i hvert
fall ha forstått argumentene til representanten Aasrud. Jeg minner
om at i perioden 2011–2013 fikk Oppland 18,6 mill. kr til utbygging
av fiber. I årene 2014–2016, en treårsperiode, det også, har de
fått 26,7 mill. kr og altså fått en økning på 30–40 pst. i bevilgninger
fra staten til dette, samtidig som vi har gjort det mer interessant
for de kommersielle selskapene å investere i dette. Det er riktig
at det er 9 pst. av fylket som ennå ikke har 4G-dekning, men det
er 91 pst. som har det – i motsetning til da Aasrud var statsråd,
da det var 9 pst. som hadde dekning, og 91 pst. som ikke hadde det,
så sjansen for en god mobildekning er langt bedre nå, og stadig
økende.
Rigmor Aasrud (A) [12:05:41]: Jeg skulle ønske at statsråden
kunne bli med på et lite besøk til noen av dem som opplever å ikke
engang kunne bruke mobiltelefonen sin i det daglige i såpass sentrale
strøk som det vi bor i, så jeg inviterer gjerne statsråden med på
en tur for å møte noen av de folkene som står der ute og ikke kan
bruke mobil telekommunikasjon sånn som andre.
Et siste spørsmål til statsråd Solvik-Olsen.
I det første budsjettet som ble lagt fram, kuttet man ganske betydelig i
midlene til bredbånd, og da uttalte statsråden at statlige midler
dekker over kostnadsdrivende graveregler. Er statsråden fortsatt
enig i at de statlige midlene dekker over kostnadsdrivende graveregler,
og hva har statsråden gjort for å endre reglene?
Statsråd Ketil Solvik-Olsen [12:06:36]: Jeg skal ta det i tur
og orden her også.
Ja, jeg er gjerne med og møter folk
som bor langs veiene i Norge. Jeg kan si med hånda på hjertet at
jeg har kjørt E6 fra Svinesund til Kirkenes, og jeg har kjørt E16
fra ende til ende nettopp for å oppleve hvordan mobildekningen er, hvordan
folk som bor langs veiene, har det, og hvordan transportnæringen
har det. Jeg tror jeg har snakket med mange av disse allerede. Men
det er helt riktig: Representanten Aasrud kan ta meg med til folk
som har dårlig mobildekning, men poenget er at det bare er en tiendedel
så mange som har dårlig mobildekning nå, som da Aasrud selv satt
i regjering. Det er jo et tegn på at vi håndterer utfordringene,
selv om vi ikke er i mål. Hvis jeg hadde sagt at nå har vi gjort
nok, nå gjør vi ikke mer, hadde jeg forstått kritikken, men når
vi viser til at vi tvert imot har gjort mer enn det representanten
Aasrud fikk til, så mener jeg at kritikken ikke er like berettiget.
Men jeg skal ikke hvile på mine laurbær, jeg skal sørge for at vi
jobber videre. Så minner jeg også om det tallet jeg nettopp ga:
Vi gir mer penger i bredbåndsstøtte til Oppland nå enn Aasruds egen regjering
gjorde – 18,6 kontra 26,2, og 26 er større enn 18.
Pål Farstad (V) [12:08:01]: «Bedrifter med færre enn fem
ansatte belastes hvert år med mange milliarder kroner i kostnader
til rapportering av offentlige skjemaer og oppfølging av regelverk.
På de fleste områder må de forholde seg til de samme lover og regler
og svare på de samme oppgavene som større bedrifter, men de bruker
forholdsvis mer av sin tid på dette arbeidet enn store virksomheter på
bekostning av verdiskaping og innovasjon.
Vil statsråden ta initiativ til
et kraftig og målrettet forenklingsarbeid rettet mot de minste bedriftene?»
Statsråd Monica Mæland [12:08:41]: Regjeringen har fra vi
tiltrådte prioritert og forsterket forenklingsarbeidet, spesielt
for de små og mellomstore bedriftene. Det er gjort større undersøkelser
i regi av både Altinn og Revisorforeningen som viser at det spares
mye tid gjennom digitalisering av skjemaer, og at forenklingene
over tid merkes for nettopp de små bedriftene.
Noen viktige tiltak som er gjennomført:
Vi har innført forenklet selvangivelse for næringsdrivende med enkle forhold.
Alle rapporteringspliktige endringer i et aksjeselskaps liv – fra
oppstart til avvikling – kan nå utføres elektronisk. Vi har forenklet
regelverket for offentlige anskaffelser, slik at det blir enklere
for SMB-er å delta i dette markedet, og fremover er vi opptatt av
at tilbudsfasen ved offentlige anbud skal digitaliseres. Det er
gjort en rekke forenklinger i bokføringsregelverket, og spesielt
små bedrifter uten egen regnskapsfører har en fordel av dette. Rapportering
av lønn, arbeidsgiveravgift og skattetrekk gjøres nå månedlig i
ett elektronisk skjema i stedet for i fem skjemaer med forskjellige
frister til flere etater. Rapportering til Statistisk sentralbyrå
er redusert ved at utvalget av små bedrifter i statistikken er redusert
med 40 pst. Oppfølging av langtidssykmeldte er gjort mindre byrdefull ved
at vi har fjernet krav om rapportering og overflødige dialogmøter.
Håndtering av merverdiavgift ved innførsel er gjort enklere, skattereglene
for yrkesbiler er forenklet, og det samme gjelder skatteregler for
ekom-tjenester.
Siden høsten 2013 har vi gjennomført
66 forenklingstiltak, som anslås å utgjøre en besparelse for næringslivet på
ca. 7 mrd. kr per år. Som representanten Farstad påpeker, er kravene
i regelverket ofte de samme for små bedrifter som for store, men
de minste bedriftene har relativt sett størst administrative kostnader.
Men da følger det også at forenklinger gir størst effekt for SMB-segmentet.
På listen over forenklingstiltak finner vi knapt noen som er spesielt rettet
inn mot de store bedriftene. Det er de små bedriftene som har størst
nytte av forenklingene.
Fra regjeringens side fortsetter
vi å prioritere forenklinger, og i denne vårsesjonen kommer vi med
proposisjoner med forslag til forenklinger i både regnskapsloven
og aksjeloven.
Pål Farstad (V) [12:11:12]: Jeg takker for svaret. Både regjeringens
politiske plattform og det statsråden her svarer, er gode tiltak
som Venstre selvfølgelig støtter. Jeg har lyst til bare å understreke
at en enklere hverdag for næringslivet generelt og for gründere
og mindre bedrifter spesielt var nettopp en av hovedgrunnene til
at Venstre ønsket å skifte regjering i 2013.
Men vi er altså utålmodige. Statsråden
har nevnt gode tiltak som Venstre absolutt støtter, men vi savner
litt mer fart i arbeidet her. Derfor er oppfølgingsspørsmålet fra meg:
Hva er det som gjør at vi skal tro at regjeringen nå vil holde et
større tempo for å levere på disse områdene? Det står på handlekraft.
Regjeringen har flertall med Venstre i Stortinget i alle disse sakene,
så vi har makten til å gjøre noe hvis regjeringen virkelig har ambisjoner
om større hastighet.
Statsråd Monica Mæland [12:12:25]: Når det gjelder de lavthengende
fruktene som fikk stor oppmerksomhet da forenklingsarbeidet begynte,
er det ikke farten og handlekraften det står på, men kanskje mer
synligheten av de små og store tiltakene. Jeg tror at bedriftene
merker dette. Jeg synes for så vidt det er veldig bra at man er
utålmodig, og vi skal stå på, vi skal levere. Vi skal levere lister
som viser hvilke tiltak som er gjennomført, og hvilke kostnadsbesparelser
dette er for næringslivet. Vi skal levere det ved utgangen av året.
Vi har lovet 15 mrd. kr i besparelser ved utgangen av dette året,
og det er jeg optimistisk nok til å tro at vi skal greie.
Pål Farstad (V) [12:13:07]: Jeg takker igjen for svaret, selv
om jeg fortsatt ikke er overbevist om tempoet, om handlekraften,
om den egentlige viljen til å gå fort fram her. Jeg har lyst til
å nevne et eksempel på noe vi har fått gjennomført sammen med regjeringen,
og det er etablering av et norsk regelråd, etter svensk suksessmodell.
I Sverige har Regelrådets arbeid medført flere milliarder kroner
i sparte kostnader til unødvendige regelverk og rapportering for
svensk næringsliv. Dette er fordi regjeringen har vært lydhør for
Regelrådets vedtak og behov.
Jeg må si at den norske regjeringen
virker langt mindre ivrig. For eksempel foreslo regjeringen å kutte
bevilgningen til Regelrådet med nesten 20 pst. i deres fulle driftsår. Regjeringen
sier altså i praksis at forenkling ikke er prioritert på dette området.
Hvorfor er ikke Regelrådet og forenkling prioritert hos regjeringen
– forenkling knyttet til Regelrådet?
Statsråd Monica Mæland [12:14:16]: Jeg er helt uenig i premissene.
Regjeringen er i aller høyeste grad opptatt av forenkling, og vi
gjennomfører forenklinger – 66 forenklinger og 7 mrd. kr i besparelser
siden vi tiltrådte. Det er et betydelig arbeid som pågår hver eneste
dag i mange departementer.
Når det gjelder Regelrådet, er det
ikke riktig at vi kuttet i deres første driftsår. Hele poenget var
at de ikke var i drift hele året. De ble etablert, og jeg er takknemlig
for samarbeidet med Venstre og Kristelig Folkeparti for å få på
plass et regelråd. Jeg tror at like viktig som å ta bort regler
og forskrifter er det å sørge for at vi ikke innfører nye byrdefulle.
Jeg har stor tro på Regelrådets arbeid. Vi har fått på plass et
svært dyktig sekretariat og et svært dyktig styre for Regelrådet.
Jeg hadde nylig møte med dem, og jeg ser veldig frem til å se på
resultatene av deres arbeid.
Ketil Kjenseth (V) [12:15:21]: «Et område hvor det er stor
forskjell på kvinner og menn i Norge, er gründerskap og oppstart
av nye bedrifter. Ferske tall fra SSB viser at om lag to av tre
nye enkeltpersonforetak og fire av fem nye aksjeselskap ble startet
av menn i 2015. Det er flere grunner til dette, bl.a. dårlige sosiale
ordninger. En annen grunn er at det er vanskelig å etablere private
bedrifter i typiske kvinneyrker som helse og omsorg.
Vil statsråden ta initiativ til
å legge til rette for økt gründerskap innen helse- og omsorgssektoren?»
Statsråd Monica Mæland [12:16:05]: Dette kunne jeg gjort
rekordkort ved rett og slett å svare: Ja, vi har tatt og vi tar
initiativ til å legge til rette for økt gründerskap – også i helse-
og omsorgssektoren og også for kvinner.
Som representanten påpeker, er det
for få kvinner i Norge som velger å bli gründere, og det er også
for få menn som velger å bli det. Vi trenger i det hele tatt flere
gode gründere – av begge kjønn – som skaper morgendagens arbeidsplasser.
For å omstille Norge trenger vi å benytte alle våre gode menneskelige
ressurser, og det gjør vi noe med.
Jeg mener at ingen regjering har
gitt gründerskap større oppmerksomhet, og i veldig godt samarbeid
med Venstre og Kristelig Folkeparti har dette også blitt fulgt opp
i årlige budsjetter. Vi har gjennomført skattekutt som fremmer vekst,
vi har gjort det enklere å starte og drive bedrift, vi har forenklet
bort milliarder i kostnader for bedriftene, vi har lagt fram en
gründerplan, og vi har styrket ordninger som hjelper gründere til
å starte og til å vokse. I 2017 bevilger vi 3 mrd. kr mer til næringsrettet
forskning og innovasjon enn i 2013, inkludert fradrag i SkatteFUNN-ordningen,
og en stor andel går til nettopp gründerprosjekter. Dette er viktige
grep som treffer hele næringslivet. De kommer gründere, kvinner
og helsesektoren til gode.
Så vet vi at mange kvinner jobber
innenfor helse og omsorg. Derfor har vi styrket forsknings- og utviklingskontrakter
i Innovasjon Norge til prosjekter i helse- og omsorgssektoren. Vi
har også innført et nytt anskaffelsesregelverk nå fra nyttår, som
gjør det lettere for små gründerbedrifter å delta i anbudskonkurranser
med det offentlige. Stavanger kommune bruker nå den nye prosedyren
innovasjonspartnerskap, i samarbeid med bl.a. Innovasjon Norge,
for å utvikle nye løsninger i helsesektoren.
Vi har lansert programmet Vekst
for å fremme flere lovende kvinnelige gründere og andre grupper
som er underrepresentert blant norske gründere. Det er en ordning
som nå rulles ut av Innovasjon Norge. Vi viderefører også satsingene
på entreprenørskap blant kvinner og jenter, bl.a. innenfor Ungt
Entreprenørskap. Og vi fortsetter også å framheve positive rollemodeller.
Det gjør vi fordi vi vet at rollemodeller har en smitteeffekt på
karrierevalg.
Vi skal fortsette det viktige arbeidet
med å få flere gründere og ikke minst bidra til fornyelse av næringslivet,
både med store grep og med mer spissede tiltak.
Ketil Kjenseth (V) [12:18:40]: Takk til statsråden for et grundig
svar og for å vise fram en rekke tiltak som regjeringa – med støtte
fra Venstre – har fått til. Når jeg treffer gründere innenfor helse-
og omsorgssektoren, peker de på SkatteFUNN og Innovasjon Norges
virkemiddelapparat som særlig viktig for at de greier å holde hodet
over vannet i en vanskelig startfase.
Men jeg er også opptatt av kommunenes
kompetanse innen anskaffelser. Selv om en har hevet grensen for
offentlige anskaffelser og anbudskravet fra 0,5 mill. kr til 1,1 mill. kr,
er det fortsatt noe med hvilke krav en stiller, og hvilke prosesser
en har for den anskaffelsen. Innovative offentlige anskaffelser
har vært et program i regi av NHO og KS, og der så vi at det kom
opp mange helseanskaffelser. Like fullt er dette preget av en offentlig
sektor som har sitt rutinemessige arbeid å gjøre, men hva vil statsråden særlig
gjøre for at kommunene skal styrke sin kompetanse – for å skape
og bidra til flere kvinnelige helsegründere?
Statsråd Monica Mæland [12:19:50]: Jeg er veldig glad for
spørsmålet.
Det offentlige anskaffelsesregelverket
som trådte i kraft ved nyttår, med nye forskrifter, er det veldig
viktig at vi får opp kunnskapen om. Difi bruker nå mange ressurser på
å bidra til kunnskap ute i kommunene, i fylkene og i staten. Jeg
sender i dag et brev til alle offentlige innkjøpere hvor jeg gjør
oppmerksom på det nye regelverket, og oppfordrer til å sette seg
inn i det.
Vi skal ha et regelverk som fremmer
miljø, som fremmer lærlinger, og som fremmer innovasjon. Men da
må man bruke regelverket og det gode handlingsrommet som er der.
Så må vi sørge for at de som kjøper inn, ikke er mer opptatt av
prosessen enn av det de skal kjøpe.
Jeg har et veldig godt håp om at
vi skal se resultater av dette, men det fordrer at vi greier å være
nok på tilbudssiden når det gjelder å bidra til opplæring i regelverket.
Jeg har også god kontakt med KS om nettopp det og har bedt om tilbakemelding
fra dem med ris og ros knyttet til regelverket.
Ketil Kjenseth (V) [12:20:57]: Takk for det.
Mitt neste oppfølgingsspørsmål er
knyttet til klyngeprogrammet i Innovasjon Norge, der bl.a. Venstre
fikk forhandlet inn 10 mill. kr for at helse skulle inkluderes i
klyngeprogrammet. Jeg er nysgjerrig på om statsråden har noen videre
ambisjoner for det klyngeprogrammet – 10 mill. kr er jo ikke altfor
mye.
Så ser vi at kvinner er i ferd med
å dominere forsknings- og utviklingssektoren også innenfor helsesektoren
i Norge. Vi har etter hvert stor kunnskap å bidra med, men vi ser
også at en del er opptatt av kvinnelige gründere, som kanskje er
litt mer forsiktige, ikke tar så stor risiko og er opptatt av å
ha et miljø rundt seg. I klyngene etterlyser mange en satsing på
det, at det gir en anledning både for små og for store klynger,
men det krever litt nettverkssamarbeid.
Kan statsråden si noe om hvorvidt
10 mill. kr er et riktig nivå, eller om hun har litt større ambisjoner
for klyngeprogram innenfor helse de neste årene?
Statsråd Monica Mæland [12:22:00]: Jeg er veldig glad for
muligheter til å få på plass en skikkelig helseklynge – jeg er i
det hele tatt veldig optimistisk når jeg ser hvordan det gror fram
ulike helserelaterte bedrifter. Det er veldig mange gründere innenfor
dette feltet nå, og jeg tror det kommer flere.
Vi bruker veldig mange ressurser
på helse i dette landet, men vi har for få bedrifter, vi har for
få gründere, vi har for få arbeidsplasser knyttet til dette feltet.
Vi har klyngeprosjektet, sammen med det faktum at vi nå greier å
videreføre Oslo Cancer Cluster – de får bidrag til å fortsette sitt
viktige arbeid. Vi har også fått på plass en ny stipendordning rettet
inn mot masterstudenter. Dem vet vi det er flest kvinner av. De
kan nå få 1 mill. kr for heller å bli gründere enn å søke seg en
fast jobb. Jeg tror vi samlet sett nå har virkemidler som gjør at
vi skal kunne se effekten. Men vi vet jo at også innenfor helsesektoren
tar ting tid – og det tar kanskje lengre tid for denne sektoren
enn for andre å få fram livskraftige selskaper.
Så tror jeg utfordringen vår blir
å få selskapene til å vokse her i Norge.
Jan Bøhler (A) [12:23:28]: Jeg tillater meg å stille følgende
spørsmål til klima- og miljøministeren:
«Det er lagt opp til å stimulere til økt
bruk av biodrivstoff i veitrafikken i årene framover. Begrunnelsen
er reduserte klimagassutslipp. Men når det gjelder lokal helseskadelig
luftforurensning, særlig NO2,
kan biodrivstoff gi utslipp på linje med diesel. I Oslo og andre
byer har NO2 vært en hovedgrunn
til mange dager med røde varsler om helseskadelig luft i vinter,
og Norge er tidligere dømt for dette i ESA.
Hvordan vurderer statsråden at økt
bruk av biodrivstoff vil påvirke lokal forurensning av NO2 i byene framover?»
Statsråd Vidar Helgesen [12:23:41]: Om lag en tredjedel av
de norske klimagassutslippene stammer fra transport. Biodrivstoff
kan være en del av løsningen for å omstille transportsektoren til
lavere utslipp – vel å merke hvis det er bærekraftig produsert.
Det er samtidig viktig å bedre lokal luftkvalitet og ta hensyn til
effekter av biodrivstoffbruken på folks lokalmiljø.
Når man bruker biodrivstoff istedenfor
fossile drivstoff, endres eksosutslippet fra kjøretøyene. Endringene
i utslipp avhenger av mange faktorer, deriblant utslippsklassen
til kjøretøyet, innblandingsprosent, type biodrivstoff, kjøreforhold,
motorinnstillinger og eksosrensing, i tillegg til værforhold og
klimatiske forhold.
I forbindelse med opptrappingen
til 5,5 pst. omsetning av biodrivstoff fra 2015 gjennomførte Miljødirektoratet
en konsekvensutredning av det forslaget. Det ble i denne sammenheng
gjort vurderinger av konsekvenser for lokal luftkvalitet av Norsk
institutt for luftforskning og Folkehelseinstituttet.
I dette arbeidet så man ikke at
den økningen i innblanding som var aktuell på det tidspunktet, ville
gi vesentlige endringer i utslippene fra transportsektoren. Biodiesel
reduserer totalt sett utslippet av svevestøv og noen andre komponenter,
men øker utslippet av NOx.
Samtidig som utslippet av partikler reduseres totalt, er det noen forskningsresultater
som tyder på at giftigheten til partiklene øker. Det kan være forskjeller
mellom ulike typer biodiesel. Det understrekes samtidig i de gjennomførte utredningene
at det er nødvendig med mer forskning på området. Når det gjelder
forskningsresultatene for bioetanol, er de sprikende.
Den opptrappingen det er snakk om
denne gangen, er relativt betydelig, og konklusjonen i utredningene
som ble gjennomført ved forrige opptrappingsplan, er begrenset til en
innblanding på under 10 pst. Jeg mener derfor at det er svært viktig
med en grundig utredning av effektene på lokal luftkvalitet fra
den opptrappingen som nå er vedtatt, som et beslutningsgrunnlag
for videre politikkutforming, så langt det er mulig. Miljødirektoratet
vil gjennomføre en ny konsekvensutredning i løpet av våren 2017,
i forkant av forskriftsfesting av opptrappingsplanen.
Jeg vil understreke at det er viktig
å vektlegge hensynet til lokal luftkvalitet i den videre satsingen
på biodrivstoff i transportsektoren.
Jan Bøhler (A) [12:26:30]: Jeg sier mange takk for et interessant
svar fra statsråden, som viser engasjement i dette spørsmålet.
Statsråden er sikkert klar over
at hittil i år i Oslo har vi hatt 23 dager med røde varsler, hvor
én hovedgrunn er NO2. Jeg
husker ikke sist det var så mange varsler i løpet av en så kort
periode som fra november til nå i februar, så det er en alvorlig
situasjon med henblikk på NO2.
Det jeg er redd for, er at vi kan lure oss selv litt ved å satse
så sterkt på innføring av biodrivstoff til særlig tungtransportnæringen,
hvor det er vanskeligere å finne utslippsfrie bilmodeller, kjøretøy,
at man kan ty til å innfase biodrivstoff, at det blir en miljøvennlig
løsning. Da vil utslippene av NO2, som
transportnæringen har en stor del av ansvaret for, ligge på et like
høyt nivå i årene framover.
Jeg vil spørre statsråden om han
er enig i faren for at det kan bli en sovepute.
Statsråd Vidar Helgesen [12:27:36]: I det store bildet er det
mitt håp at biodrivstoff vil være et overgangsfenomen i veitrafikken,
og at elektrifisering og hydrogen – ikke bare i personbilmarkedet,
men også i varetransportmarkedet og i tungtransporten – kommer til
å bli så lovende og ha så høy kapasitet og en slik pris at det kan
være det bærende. Da får man også gjort noe med mye av luftforurensningsutfordringene,
selv om også bildekk og veistøv kommer til å være en konsekvens
av elbiltrafikk.
Jeg er opptatt av at de endringene
vi nå står foran, den opptrappingsplanen vi nå står foran, skal
konsekvensutredes, og den skal sendes på offentlig høring før vi
gjennomfører den i forskrift. Dersom konsekvensutredningen viser at
den økte innblandingen fører til vesentlige endringer i den lokale
luftkvaliteten, må man vurdere hvilke konsekvenser det skal få.
Jeg vil ikke spekulere i det nå. I tillegg arbeider vi med mange
forskjellige andre tiltak rettet mot å bedre den lokale luftkvaliteten.
Jan Bøhler (A) [12:28:42]: Jeg takker for tilleggssvaret.
Selv om ikke parallellen er fullstendig,
er jeg litt bekymret for at vi kan få en lignende utvikling som
den vi så etter stimuleringen av diesel i 2007–2008, da de lokale NO2-utslippene økte kraftig.
Det blir ikke helt parallelt, men her er jeg redd for at man vil
kunne nærmest forsinke innføringen av de utslippsfrie modellene
og lavutslippsmodellene innenfor særlig transportnæringen, fordi
man velger å satse på biodrivstoff i årene framover, at det altså vil
skje en forsinkelse av den teknologiutviklingen som også statsråden
understreker er den mest ønskelige.
Jeg er glad for det statsråden sier
om konsekvensutredning, at han ser alvoret i det lokale forurensningsperspektivet.
Det blir også viktig for oss når det gjelder å kunne innfri kravene
som ESA-domstolen har stilt til Norge.
Jeg vil gjerne spørre om når statsråden
ser for seg at disse konsekvensutredningene vil foreligge.
Statsråd Vidar Helgesen [12:29:50]: Dette er en opptrappingsplan
som skal gå frem til 2020 i første omgang, og det er en første opptrapping
allerede i år. Vi arbeider med konsekvensutredning i vår, og det
er Miljødirektoratet som er ansvarlig for den. Vi legger vekt på
at den skal bli gjennomført i vår.
Vi må samtidig være oppmerksom på
andre tiltak for å motvirke de akutte forurensningssituasjonene
vi ser i Oslo og i andre storbyer. Der har kommunene muligheter
til å sette inn ulike tiltak – dieselforbud i en sone, som har vært forsøkt
i Oslo, datokjøring, som i Bergen, høyere bomsatser. Vi har også
tiltak og virkemidler for å motvirke høye årsmiddelverdier av NO2. Det gjelder f.eks. permanente lavutslippssoner
og forbud mot bestemte kjøretøy i en sone. Og så arbeider vi med
flere virkemidler – miljødifferensiering av bompengesatsene, f.eks.
Kjersti Toppe (Sp) [12:31:09]: «Ahus slet med korridorpasienter
i mange år etter åpningen. Sykehuset i Østfold har ikke plass til
egen ledelse. Nå advarer tillitsvalgte leger mot at det samme skal
skje i Drammen. Det nye sykehuset blir dimensjonert for at det til
enhver tid skal ligge pasienter i 90 pst. av sengene. Den internasjonalt
anbefalte øvre grense for forsvarlighet er 85 pst. belegg.
Hvorfor trosser statsråden alle
faglige anbefalinger og planlegger nye sykehus med et belegg vi
vet øker risiko for pasientskader og død?»
Statsråd Bent Høie [12:31:50]: Det er riktig, som representanten
Toppe viser til, at Ahus hadde utfordringer med korridorpasienter
etter åpningen av sykehuset. Aktiviteten ved sykehuset har økt betraktelig
de siste årene som følge av økt befolkningsvekst i opptaksområdet. Samtidig
er det nå færre korridorpasienter ved sykehuset enn på mange år.
Den positive utviklingen har skjedd ved omfattende forbedringsarbeid
for å optimalisere driften ved sykehuset. Dette har bl.a. ført til
redusert liggetid og økt andel pasienter som avklares i akuttmottak.
Det er helseregionene som har ansvar
for planlegging av framtidig behandlingskapasitet og beleggsprosent
ved nye sykehus. Helse Sør-Øst har et styrevedtak om at høy utnyttelsesgrad
skal benyttes ved planlegging av nye sykehusbygg. Høy utnyttelsesgrad
er her definert som en utnyttelsesgrad på 90 pst. for ordinære senger,
80 pst. for observasjonsplasser og 75 pst. for pasienthotellsenger.
Kapasiteten avhenger ikke bare av
størrelsen på sykehuset. Nye sykehusbygg vil bedre kunne legge til
rette for mer effektiv sengeutnyttelse, bl.a. som følge av enerom. Nye
sykehusbygg fordrer nye måter å jobbe på. Sykehusene bruker tid
og ressurser på å få på plass den nye driften før nye sykehusbygg
tas i bruk. Ikke minst er det viktig å forberede de ansatte. Mitt
inntrykk er at Sykehuset Østfold har tatt lærdom av erfaringene
fra Akershus universitetssykehus. Jeg er sikker på at dette vil
ytterligere forbedre seg i Drammen.
Jeg legger til grunn at det er rom
for mer effektiv drift med god kvalitet i norske sykehus. Helseregionene
har i flere år arbeidet med å legge et godt grunnlag for å utvikle riktig
kapasitet på sykehusene i regionen. Planlegging av helsetjenestetilbud
og behandlingskapasitet er en kompleks og krevende oppgave. Likeledes
er investeringer i sykehusbygg omfattende og krever lang planlegging,
finansiell bærekraft og prioritering. Følsomheten for endring må
vurderes, og jeg vet at helseregionene er opptatt av å sikre tilstrekkelig
fleksibilitet for å håndtere eventuelle endrede forutsetninger.
I en situasjon med økende befolkningsvekst og endringer i tilbud
og etterspørsel er det viktig å sikre god bruk av de bygningene
som vi har, og de nye byggene som kommer, som bidrar til riktig
organisering av helsetjenestene og riktig prioritering.
Kjersti Toppe (Sp) [12:34:32]: Gjennomsnittsbelegget i norske
sjukehus i dag er på heile 93 pst. Det er 8 pst. over den internasjonalt
anbefalte øvre grensa for kva som er forsvarleg. Vi har ei rekkje
eksempel på sjukehus som over lengre tid har hatt over 100 pst.
belegg. Vi har hatt eksempel på avdelingar som i periodar kan ha
belegg på opp mot 120 pst. Vi har hatt dødsfall som fylkeslegen
har sett i samanheng med det høge belegget. Ei ny tysk undersøking
viser at når belegget vert over 92,5 pst., aukar dødelegheita signifikant.
Ser ikkje helseministeren alvoret
i at ein planlegg nye sjukehus med høgt belegg, og i at det er ein
stor grad av overbelegg på norske sjukehus i dag?
Statsråd Bent Høie [12:35:29]: Det er viktig med god dekning,
og at de nye sykehusene planlegges for det som er framtidens behov.
Men jeg mener at representanten Toppe har en veldig unyansert framstilling
av både situasjonen og dette tallet.
For det første er ikke beleggsprosent
en nasjonal kvalitetsindikator og er isolert sett ikke et godt mål
på kvalitet. Når det gjelder de faglige anbefalingene om beleggsprosenter,
vet jeg at Statens helsetilsyn i en rapport fra 2001 anbefalte et
gjennomsnittlig belegg på 85 pst. for planlegging av drift ved avdelinger
med en høy andel av øyeblikkelig hjelp-innleggelser. I tillegg anbefalte
tilsynet et belegg opp mot 90–95 pst. ved avdelinger med hovedsakelig planlagt
virksomhet.
I etterkant av denne rapporten har
det skjedd endringer i behandlingsmetoder, bl.a. med mer bruk av
dagkirurgi og utbygging av kommunale tilbud. I tillegg vil nye,
moderne sykehus som nå planlegges, legge bedre til rette for andre løsninger,
bl.a. gjennom ensengsrom.
Kjersti Toppe (Sp) [12:36:36]: Det er ei unøyaktigheit i svaret
frå statsråden, for når OECD og Statistisk sentralbyrå snakkar om
beleggsprosent, snakkar dei om gjennomsnittstal, og det er gjennomsnittstalet
som er på 93 pst. i Noreg. Statsråden svarar at enkelte avdelingar har
lågare belegg, og det er jo klart. Men vi snakkar om eit gjennomsnittstal,
som statsråden ikkje vil halda seg til.
Statsråden viser til nokre eldre
rapportar, men i nyare tid har Helsedirektoratet anbefalt dette.
OECD-landa har eit gjennomsnitt på 85 pst. og har anbefalt sine
land å ha ei tilsvarande grense for kva som er forsvarleg. Noreg
er blant dei landa i Europa som har høgast beleggsprosent og kortast
liggjetid.
Eg må igjen spørja: Er statsråden
trygg på at tilbodet er forsvarleg når belegget i norske sjukehus
skal vera så høgt?
Statsråd Bent Høie [12:37:41]: Representanten skaper i sitt
innledende spørsmål et inntrykk av at sykehus i Helse Sør-Øst planlegges
med 90 pst. belegg uansett. Det er ikke tilfellet. Som jeg sa, planlegger
en nå nye sykehusbygg der en har en høy utnyttelsesgrad, men der
dette er definert som 90 pst. ved ordinære senger, 80 pst. for observasjonsplasser
og 75 pst. for pasienthotellsenger.
Representanten Toppe må også ta
inn over seg at de nye sykehusene som bygges, bygges på en annen
måte enn de gamle sykehusene. Blant annet innebærer det at en har
ensengsrom, en helt annen mulighet for å skape pasientsikkerhet
også med en høyere beleggsprosent, bl.a. gjennom at en ikke trenger
å ta hensyn til om det er en mann eller en kvinne som blir lagt
inn, og ved at en i mindre grad trenger å ta hensyn til smittsomme
sykdommer, som en har store utfordringer med når en har sykehus
der flere pasienter ligger på samme rom. Så det å sammenligne gamle
sykehus med nye sykehus blir feil i denne sammenhengen.
Per Olaf Lundteigen (Sp) [12:39:02]: «Det nye Drammen sykehus
planlegges med at det til enhver tid skal ligge pasienter i 90 pst.
av sengene. Den internasjonalt anbefalte øvrige grensen for forsvarlighet
er 85 pst.
Vil statsråden ta initiativ til
at sykehuset på Kongsberg tilføres nødvendige opprustningsmidler
slik at deres sengekapasitet og oppgaver kan utvides, på en slik
måte at det nye Drammen sykehus holder seg godt innenfor internasjonalt
anbefalt forsvarlighetsgrense på 85 pst. belegg?»
Statsråd Bent Høie [12:39:35]: Som jeg akkurat har svart
representanten Toppe, har de regionale helseforetakene ansvaret
for planleggingen av framtidig behandlingskapasitet og beleggsprosent
i sykehusene.
Helse Sør-Øst legger til grunn ulik
utnyttelsesgrad ved de ulike sykehusene når total kapasitet planlegges.
Mens det er lagt til grunn 90 pst. utnyttelsesgrad ved det nye sykehuset
i Drammen, legges det til grunn 85 pst. belegg ved de øvrige sykehusene
i Vestre Viken. Dette må ses i sammenheng med at det i Drammen planlegges
med kun enerom. Dette gir større fleksibilitet og derfor bedre kapasitetsutnyttelse
enn ved bruk av flersengsrom, som det bl.a. er ved sykehusene i
Kongsberg, Hønefoss og Bærum.
Jeg vet at Helse Sør-Øst har vært
opptatt av at det nye sykehuset i Drammen skulle planlegges slik
at kapasiteten ved sykehuset i Vestre Viken samlet sett brukes på
best mulig måte. Det legges dermed til grunn en mer optimal og fleksibel
utnyttelse av samlet kapasitet ved alle sykehusene i helseforetaket,
dvs. nettopp ved Kongsberg, Hønefoss, eller Ringerike, og Bærum.
Jeg er videre kjent med at det foreligger
planer for ombygging og oppgradering av disse sykehusene. Ansvar
for prioritering og gjennomføring av slike tiltak ligger i Helse Sør-Øst.
Per Olaf Lundteigen (Sp) [12:40:50]: For alle som hørte på
svaret, var det ikke noe svar. Mitt spørsmål gikk konkret på hvordan
man her kunne ha rustet opp Kongsberg sykehus til å ta en del av
oppgavene. Helse Sør-Øst har gitt beskjed til Vestre Viken om en
stor reduksjon i sykehusarealet for nytt sykehus i Drammen for å
få ned kostnadene. I den forbindelse er det laget en samlerapport, Optimalisering
av nytt sykehus i Drammen, hvor det bl.a. står:
«Flytting av 20 % av elektiv ortopedisk
virksomhet (inneliggende, dag og poliklinikk) vurderes.» Og videre:
«Eventuell begrenset flytting av annen aktivitet», som er definert.
Det står i rapporten at 20 pst.
av Drammens kapasitet når det gjelder ortopedi, er tilrådd flyttet
til Kongsberg. Det står videre at arealer da må etableres annet
sted fra Vestre Viken. Er statsråden enig i de føringene fra Helse Sør-Øst?
Statsråd Bent Høie [12:41:49]: Som representanten vel er
klar over, er noe av bakgrunnen for det arbeidet som er gjort for
å optimalisere utbyggingen i Drammen, nettopp basert på Vestre Vikens
og Helse Sør-Østs ansvar for å sikre oppgraderingen av de andre
sykehusene i Vestre Viken. Det handler både om de bygningsmessige
forholdene og om å følge opp det som er en klar føring i Nasjonal helse-
og sykehusplan, nemlig å bidra til at funksjoner legges til de mindre
sykehusene for å sikre og trygge deres videre eksistens. Jeg opplever
at det arbeidet som foregår i både Vestre Viken og Helse Sør-Øst,
er i samsvar med dette.
Per Olaf Lundteigen (Sp) [12:42:42]: Da kan vi jo gå tilbake
til mitt opprinnelige spørsmål, hvor jeg spurte om Kongsberg – men
for så vidt også Ringerike og Bærum – kan få tilført de nødvendige
opprustningsmidler, slik at deres sengekapasitet og oppgaver kan
utvides, for dermed å avlaste det nye sykehuset i Drammen. Har jeg
forstått det riktig, at det jeg nå sa, også er statsrådens mening,
at en har skalert ned sykehuset i Drammen for dermed å få flere
senger og større aktivitet på de tre andre sykehusene?
Statsråd Bent Høie [12:43:16]: Slik jeg kjenner prosjektet
knyttet til utviklingen av sykehustilbudet i Vestre Viken, baserer
det seg også på en større utnyttelse av kapasiteten både i Bærum,
på Kongsberg og på Hønefoss. Når det gjelder behovet for investeringsmidler,
vil det være Helse Sør-Øst som fremmer eventuelle lånesøknader overfor
Helse- og omsorgsdepartementet for prosjekter som har en kostnad
på over 500 mill. kr, og prioriterer mellom de prosjektene. Prosjekter
som har en kostnad under 500 mill. kr, er det helseforetakene selv
som har et ansvar for å finansiere. Jeg tar ikke stilling til de
prosjektene før de fremmes overfor departementet, og da vil det
bli fremmet overfor Stortinget i budsjettproposisjonen, slik det
er vanlig.
Fra representanten
Kåre Simensen til forsvarsministeren:
«I kriteriene for blant annet å få Krigsmedaljen
er det et krav om innsats langt utover det man kan forvente. Det
er stilt strenge krav til dokumentasjon for å få Krigsmedaljen. På
Altagård har vi et minnesmerke med navn på de soldater som ga sitt
liv for å forsvare Norges frihet. Tilsvarende minnesmerker finner
vi over det ganske land.
Hvorfor er ikke det å gi sitt liv
i kampen for landets frihet en god nok dokumentasjon på en innsats
som burde vurderes som langt over det en kan forvente?»
Presidenten: Dette
spørsmålet er utsatt til neste spørretime, da statsråden er bortreist.
Martin Henriksen (A) [12:44:34]: «Hovedkontor for Senter
for IKT i utdanningen og Norgesuniversitetet kan nå bli flyttet
fra Tromsø som følge av et organiseringsprosjekt ledet av Kunnskapsdepartementet.
Dette er de siste av en rekke andre sentraliseringsgrep, som nedleggelse
av DFØ og senest Lånekassens avdelinger i Tromsø.
Vil statsråden sikre at kompetanse,
myndighet og dermed de nevnte hovedkontorene forblir i Tromsø?»
Statsråd Torbjørn Røe Isaksen [12:45:08]: Å flytte virksomhet
ut av Tromsø har ikke vært vurdert og er heller ikke aktuelt. Men
Kunnskapsdepartementet går som kjent igjennom en organisering av
kunnskapssektoren, og da har vi tre mål: Vi vil gjøre systemet vårt
mer effektivt, skape bedre tjenester og flytte virksomhet ut av
Oslo. Så vurderer vi ulike modeller for hvordan sektoren kan organiseres,
og vi diskuterer det med de virksomhetene det gjelder. Organiseringen
og beslutningene rundt det tas i løpet av våren.
Store deler av Senter for IKT i
utdanningen samt Norgesuniversitetet er lokalisert i Tromsø. Gjennom
årene er det utviklet solid fag- og forvaltningskompetanse i de
to virksomhetene, og de samarbeider også seg imellom. Begge miljøene
har hele landet som virkeområde. Senter for IKT i utdanningen og
Norgesuniversitetet løser oppgaver som bidrar til digitalisering
av kunnskapssektoren, noe som blir sentralt også i fremtiden. I
gjennomgangen vurderes det bl.a. om både Senter for IKT i utdanningen
og Norgesuniversitetet skal utvikles videre som en del av større, sammenslåtte
etater. I alle modellalternativene vil de sammenslåtte etatene ha
kontorsted i flere byer og naturligvis hovedkontor ett av disse
stedene.
Å flytte virksomhet ut av Tromsø
har ikke vært vurdert og er heller ikke aktuelt. Tvert imot vil
det i alle alternativene være ønskelig å bygge ut og videreutvikle
de kompetansemiljøene vi har i Tromsø, uavhengig av om de beholder
hovedkontorstatus eller ikke.
Jeg har som mål eksplisitt å legge
til rette for flere statlige arbeidsplasser utenfor Oslo. Det er
ofte enklere å få til hvis vi kan bygge videre på eksisterende fagmiljøer
som allerede ligger utenfor Oslo, slik som f.eks. Senter for IKT i
utdanningen og Norgesuniversitetet i Tromsø.
Martin Henriksen (A) [12:46:57]: Jeg takker for svaret.
Nå var ikke spørsmålet om statsråden
eller regjeringa vurderer å flytte virksomhet fra Tromsø, men at
en del av dette omorganiseringsprosjektet foreslår at hovedkontorene
til Senter for IKT i utdanningen og Norgesuniversitetet ikke lenger
skal ligge i Tromsø. Jeg setter pris på det statsråden sier om at
man skal beholde miljøene i Tromsø, men det er klart at det man
ofte ser, er en tendens til at der virksomheter har hovedkontor,
også er der organisasjonen vokser – og ikke ute. Dette er en del
av frykten når departementet nå har en omstilling på gang, og det
diskuteres å slå sammen IKT-tjenester til en større enhet med hovedkontor
et annet sted i landet.
Jeg vil da spørre statsråden om
han kan gi en garanti for at Tromsø-kontorene til Senter for IKT
i utdanningen og Norgesuniversitetet ikke får reduserte oppgaver
og ikke får redusert antallet arbeidsplasser som resultat av omorganiseringen
– kort sagt at de ikke skal bygges ned.
Statsråd Torbjørn Røe Isaksen [12:48:05]: Som jeg sa i mitt
svar, har det ikke vært aktuelt å vurdere å legge ned eller flytte
ut noen av de to nevnte virksomhetene i Tromsø, snarere snakker
vi om hvordan vi kan styrke og videreutvikle disse to virksomhetene.
Det gir heller ikke et helt presist
inntrykk når man snakker om at hovedkontoret skal flyttes, for det
er det ikke snakk om. Hvis vi skal ha et senter for IKT som i dag,
vil hovedkontoret ligge i Tromsø – punktum. Men hvis vi ikke skal
ha et eget senter for IKT, men det skal inn i en større virksomhet,
f.eks. Utdanningsdirektoratet, betyr det at teknisk sett ligger
hovedkontoret til Utdanningsdirektoratet i Oslo, men det betyr ikke,
som jeg gjentar og understreker, at virksomheten i Tromsø skal nedbemannes,
endres, svekkes. Den skal snarere styrkes og bygges ut. Det er rett
og slett fordi et av målene våre med dette, ved siden av effektivitet
og god bruk av skattebetalernes penger, er å flytte virksomhet ut
av Oslo.
Martin Henriksen (A) [12:49:09]: Frykten er, som jeg sa,
hva utviklingen vil være på sikt dersom hovedkontoret vil ligge
et annet sted enn i Tromsø. Den erfaringen vi har nå – til tross
for det statsråden sier om målet om å flytte arbeidsplasser ut av
Oslo – er at vi ser at når statsadministrasjonen har økt, har Oslos
andel av statsansatte totalt også økt. I perioden 2013–2016 har
det blitt drøyt 9 000 nye statsansatte, hvis man holder Forsvaret
unna, og nesten halvparten av dem har kommet i Oslo. Ifølge regjeringas
egne tall, når man sier at man har flyttet ut 428 arbeidsplasser,
er over halvparten, nesten 60 pst., av dem flyttet fra Oslo til
Norges nest største, tredje største og fjerde største by – altså
flytter man arbeidsplasser mellom de store byene. Det er ikke akkurat
desentralisering.
Hvis man skal ta dette på alvor:
Vil statsråden sørge for at hovedkontorer og fagmiljøer også innenfor
hans felt blir lagt utenfor Oslo og de største byene?
Statsråd Torbjørn Røe Isaksen [12:50:16]: For det første
vil jeg tro at representanten Martin Henriksen, som nå stiller spørsmål
om Tromsø, som jo er en av våre største byer, er interessert i at
vi skal flytte kontorfunksjoner og arbeidsplasser også til andre
av våre større byer. Det er også viktig fordi hvis vi skal desentralisere,
må vi desentralisere og også bygge opp sterke eller enda sterkere
regionsentre. Tromsø er, for å si det forsiktig, et sterkt og viktig
regionsenter i nord; det er om noe en underdrivelse.
Vi kommer også i organiseringsprosessen
vår til å vurdere å flytte ut hovedkontorfunksjoner, også i samarbeid med
det prosjektet som Kommunaldepartementet har. Det må legges til
steder hvor det er tilstrekkelige fagmiljøer for å kunne opprettholde
det, men det behøver ikke alltid bety at det må ligge i Oslogryta.
Det er et viktig mål, og jeg mener at denne regjeringen er mer ambisiøs
og får også til mer enn tidligere regjeringer.
Presidenten: Dette
spørsmålet, fra representanten Else-May Botten til landbruks- og
matministeren, vil bli besvart av olje- og energiministeren på vegne
av landbruks- og matministeren, som er bortreist.
Else-May Botten (A) [12:51:38]: «Det vestnorske fjordlandskapet
med blant annet Geirangerfjorden er noe vi er svært stolte av i
Møre og Romsdal og har også fått verdensarvstatus. Hver sommer kommer
besøkende fra inn- og utland som lar seg imponere av det flotte
kulturlandskapet langs fjorden. Et levende landbruk og beitende dyr
er imidlertid en forutsetning for å kunne opprettholde dette flotte
landskapet.
Hva vil statsråden gjøre for å bevare
kulturlandskapet i Geiranger og langs resten av kysten?»
Statsråd Terje Søviknes [12:52:10]: På vegne av landbruksministeren
er det ikke vanskelig for meg som vestlending å være enig i at fjordlandskapet
på Vestlandet er usedvanlig vakkert.
Vi har en rekke tiltak for å ta
vare på jordbrukets kulturlandskap. Geirangerfjorden hører til verdensarvområdene
Vestnorsk fjordlandskap og Vegaøyan, og her har vi bl.a. i jordbruksavtalen
gjennom mange år satt av midler til skjøtsel av kulturlandskapet.
I jordbruksoppgjøret 2016 ble det bl.a. satt av en halv million kroner
ekstra til Vestnorsk fjordlandskap over denne ordningen.
Aktivt jordbruk i hele landet er
viktig for å opprettholde et levende kulturlandskap. De generelle
virkemidlene som ligger i jordbruksavtalen, bidrar til å holde kulturlandskapet
i hevd. Andre ordninger som er mer spesifikke, er rettet mot bl.a.
ulike miljøutfordringer regionalt og lokalt i hele landet. Disse
midlene er da koblet til regionale og kommunale strategier, slik
at de som kjenner utfordringene best, skal kunne prioritere og sette
inn de viktigste tiltakene.
Som representanten Botten er kjent
med, la regjeringen nylig fram en melding til Stortinget om jordbrukets
framtidige samfunnsoppdrag. Det er en lønnsom og trygg matproduksjon
i tråd med forbrukernes interesser, produksjon av fellesgoder og
bidrag til sysselsetting og verdiskaping i hele landet.
De generelle virkemidlene over jordbruksavtalen
må ligge i bunnen for å ta vare på de ulike kulturlandskapene. Det
vi har sagt, er at man skal sikre grunnlaget for geografisk produksjonsfordeling
og legge til rette for økt bruk av norske fôrressurser, herunder
også utmarksbeite.
Det er viktig at vi i denne settingen
bruker de ulike konkrete, særskilte virkemidlene som er rettet mot
ivaretakelse av kulturlandskapet, og i jordbruksoppgjøret 2015 ble det
bl.a. satt av 20 mill. kr til utsiktsrydding i kulturlandskapet.
Formålet med ordningen er å bidra til utsikt og å fremme verdier
knyttet til kulturlandskapet og å gi klimagevinster ved at ryddingsvirket
benyttes til bioenergiformål der dette er mulig.
Både de særskilte virkemidlene og
de generelle virkemidlene over jordbruksavtalen er viktig for å
støtte opp under at vi kan ha et kulturlandskap som gir et attraktivt grunnlag
også for reiselivet.
Else-May Botten (A) [12:54:54]: Jeg takker for svaret.
Det er sånn at utnyttelse av beiteressurser
i distriktene bidrar til å opprettholde et aktivt landbruk og et
levende kulturlandskap over hele landet. Derfor er det viktig at
vi stimulerer til dette gjennom landbrukspolitikken. Forslaget i
jordbruksmeldingen som statsråden nevnte, om å satse på utmarksbeite,
høres i utgangspunktet veldig bra ut, men mange reagerer på at regjeringen
vil flytte tilskuddene over fra tilskudd til beiting i kulturmark
og innmark til utmark – med andre ord en omfordeling internt mellom disse
tilskuddene. Ser statsråden at en så stivbent omlegging kan ramme
områder som bl.a. Geiranger hardt, der landskapet vil gro igjen
uten beiting?
Statsråd Terje Søviknes [12:55:43]: De ulike virkemidlene
over jordbruksavtalen må ses i en sammenheng, og jeg nevnte noen
av virkemidlene i stad.
Jeg kan ta en rask opplisting, som
viser hvor mange muligheter det ligger for det lokale landbruket
i denne regionen også, knyttet til å holde i hevd kulturlandskapet.
På de særskilte virkemidlene har man både tilskuddene direkte til
verdensarvområdene, man har tilskudd til utsiktsrydding, man har
tilskudd til utvalgte kulturlandskap i jordbruket, og man har spesielle
miljøtiltak i jordbruket. I tillegg kommer de generelle virkemidlene
som har et stort omfang, både de regionale miljøprogrammene, beitetilskuddet
generelt og areal- og kulturlandskapstilskudd. Samlet sett gir dette
et grunnlag for at man også i Geirangerfjorden og andre verdensarvområder
kan ha et grunnlag for et aktivt jordbruk, som igjen gir grunnlag
for at man kan ha en kobling mellom jordbruk og reiseliv.
Else-May Botten (A) [12:56:47]: Poenget må være at vi gjennom
beitetilskuddene stimulerer til å ta i bruk ressursene som ellers
ikke ville blitt utnyttet. Og det er trist å vite at kanskje den
siste bonden takker for seg i Geiranger. Det er 750 cruiseanløp
i løpet av et år der, i løpet av en sommer, og da vil det også bli
totalt forandret det de skal forholde seg til framover.
Jeg er ikke helt overbevist om at
svarene treffer når det gjelder det statsråden sier her. Jeg var
på Stranda i lag med Bondelaget for en uke siden, og der var bekymringen
stor når det gjelder dette temaet. Og jeg lurer jo på om statsråden
deler denne bekymringen for hva slags utvikling vi vil få innenfor
dette området som vi her snakker om?
Statsråd Terje Søviknes [12:57:38]: La meg minne om at for
snart tre år siden fikk Storfjordens Venner Den nasjonale kulturlandskapsprisen
for sin innsats for å ta vare på jordbrukets kulturlandskap i nettopp
Geirangerfjorden. Kulturlandskapsprisen blir delt ut i et samarbeid
mellom Landbruks- og matdepartementet og Norsk Kulturarv.
Jeg vil benytte anledningen til
å gi honnør til det lokale engasjementet som er for ivaretakelse
av jordbrukslandskapene rundt om i landet. En skal ikke i denne
diskusjonen underslå at gjengroing av areal og vedlikehold av bygninger
som går ut av drift, er en utfordring. Men dersom en tar i bruk
de virkemidlene som jeg har referert til tidligere, og som er tilgjengelig
på ulike nivåer i forvaltningen, vil en basert på både kunnskap,
bevisstgjøring og målrettet innsats sammen med aktørene kunne bidra
til at det flotte kulturlandskapet også i fjordene våre blir tilrettelagt
for reiselivsnæringen.
Presidenten: Dette
spørsmålet, fra representanten Terje Aasland til ministeren for
samordning av EØS-saker og forholdet til EU, vil bli besvart av
klima- og miljøministeren som rette vedkommende.
Terje Aasland (A) [12:59:09]: Takk for at man får den rette
statsråden til å svare på et særdeles viktig spørsmål.
«Norsk kraftkrevende industri har siden 2012
fått CO2-kompensasjon. For
at denne ordningen skal kunne videreføres også etter 2020, må EUs
kvotedirektiv og statsstøtteregler være utformet slik at den norske
ordningen kan videreføres. Revisjonen av EUs kvotedirektiv er nå
under behandling i Europaparlamentet.» – Det er faktisk i dag Europaparlamentet
voterer over dette.
«Hvilke initiativer har statsråden
og regjeringen tatt overfor EU for å sikre muligheten for å videreføre
den norske CO2-kompensasjonsordningen?»
Statsråd Vidar Helgesen [13:00:04]: Dagens CO2-kompensasjonsordning ligger
fast og gjelder frem til 2020. Formålet med denne ordningen er å
kompensere industrien for økte elpriser som følge av EUs kvotehandelssystem,
og slik motvirke at industrien flytter til land med mindre streng
klimaregulering, såkalt karbonlekkasje. Etter dagens kvotedirektiv
er det frivillig for landene om man vil gi CO2-kompensasjon. Europakommisjonen
har vedtatt detaljerte retningslinjer for slik kompensasjon for å
sikre at den gis i tråd med statsstøtteregelverket. Den norske ordningen
bygger på disse retningslinjene og er godtatt av EFTAs overvåkingsorgan,
ESA.
I Europakommisjonens forslag til
revidert kvotedirektiv for perioden 2021–2030 er det åpnet for å
videreføre landenes adgang til å gi CO2-kompensasjon.
Det er det forslaget som er til diskusjon i Europaparlamentet –
med avstemning i dag, som det riktig ble sagt – og i Rådet. Miljøkomiteen
i parlamentet har foreslått en sentralisert ordning for kompensasjon
slik at alle virksomheter som kvalifiserer til støtte, gis kompensasjon,
i tillegg til at landene kan velge å supplere med ytterligere kompensasjon
til sine virksomheter innenfor gitte begrensninger.
Fra norsk side følger vi diskusjonene
i EU tett, og vi deltar aktivt i relevante fora. Vi har tidlig levert
skriftlige innspill til kommisjonen. Vi har jevnlig tatt opp kvotemarkedsdiskusjonen
med europeiske partnere. Jeg tok det senest opp med ansvarlige EU-parlamentarikere
i Brussel i november og i Green Growth Group. Jeg kommer til å fortsette
å ta opp dette spørsmålet i Green Growth Group på et møte i slutten
av måneden. Vi har i dag sendt et brev til det maltesiske formannskapet
og også med andre medlemsstater tatt opp norske synspunkter på dette.
Det vi i våre innspill har fremhevet,
er at det er viktig med nasjonalt spillerom for å beholde og videreføre
en CO2-kompensasjonsordning,
at det spillerommet må være der. Vi har fremhevet at systemet må
være forutsigbart, at det må være stor vekt på forutsigbarhet for
næringslivet. Vi har, når det gjelder karbonlekkasjerisikoen, spesifikt sagt
at virkemidler for å redusere denne risikoen er viktig, men at slike
virkemidler bør begrenses til de virksomhetene som trenger det mest.
Og vi har i den sammenheng nevnt kraftintensiv industri som selger
eksportprodukter, som en sektor som typisk kan være utsatt for karbonlekkasje.
Vi har også fremhevet behovet for likebehandling av virksomheter
med samme risiko for karbonlekkasje. Og vi vurderer posisjonene
våre fortløpende i lys av diskusjonene i EU, og vi vurderer videre
norske innspill i lys av diskusjonene. Jeg vil sørge for at Stortinget
holdes orientert også i det videre arbeidet, f.eks. i Stortingets
europautvalg.
Terje Aasland (A) [13:03:06]: Takk for svaret. Det jeg er
spesielt opptatt av, og som er det interessante her, er konkret
hvordan regjeringen har tenkt seg at denne ordningen skal fungere
etter 2020 – om man faktisk har lagt inn en argumentasjon som underbygger
at dagens ordning må videreføres, for dagens ordning er en vesentlig
faktor for investeringer i norsk kraftforedlende industri. Vi vet utmerket
godt at Hydro Karmøy-piloten i dag ikke hadde vært en realitet dersom
ordningen hadde blitt svekket, slik bl.a. regjeringen foreslo høsten
2013 – til alles overraskelse.
Det er også slik at den 9. februar
i år skrev NHO ved Kristin Skogen Lund i en veldig tydelig skriftlig
henvendelse til statsråden at hun er bekymret over situasjonen,
og understreket også at slik de forstår situasjonen – i likhet med
oss – er det ikke utarbeidet en norsk posisjon fra norske myndigheter
i de pågående og krevende diskusjonene om reformen av kvotehandelsregimet.
Jeg gjentar spørsmålet: Kan statsråden
allerede nå ramme inn hvordan regjeringen har argumentert for å
opprettholde en ordning etter 2020, og kan han garantere for at
en ordning etter 2020 vil stå seg for norsk industri?
Statsråd Vidar Helgesen [13:04:35]: Som jeg var inne på i
mitt første svar, har vi lagt vekt på at virkemidler for å redusere
risikoen for karbonlekkasje er viktig. Jeg var også tydelig på det
i møtet i november i Green Growth Group, som består av de mest fremoverlente
klimalederne blant EUs medlemsland, at det er viktig med et spillerom for
nasjonale tiltak også i perioden 2021–2030. Det er en posisjon som
vi viderefører og fastholder. I det brevet vi har sendt til formannskapet
nå, har vi lagt stor vekt på forutsigbarhet, og vi har også lagt
vekt på at karbonlekkasjevirkemidlene må tilpasses en utvikling
der medlemslandene tar strammere virkemidler i bruk for å redusere
klimagassutslippene. Vi er nødt til å sikre incentiver til omstilling
og lavutslippsutvikling her også.
Terje Aasland (A) [13:05:47]: På vegne av nesten 11 000 ansatte
i kraftforedlende industri er jeg bekymret. Jeg er bekymret over
det svaret som nå gis. Det er jo ikke sånn at det er virkemidlene
som i utgangspunktet betyr noe. Det er hvordan virkemidlene er som
må bety noe. Slik jeg forstår posisjonen nå, reduserer en ordningen
fra dagens nivå, med en 75 pst. tilskuddsordning i forhold til en
CO2-kompensasjon, til en
50 pst.-ordning fram mot 2030 – med noen forbehold. Det betyr at
grunnlaget for kraftforedlende industri i Norge vil bli betydelig
svekket. Og jeg hører nå ikke en aktiv statsråd, som ønsker å argumentere
videre i EU-sammenheng overfor sine kollegaer i Europa om behovet
for å videreføre dagens ordning på dagens nivå.
Da spør jeg igjen veldig konkret:
Vil statsråden ta et initiativ, reise til Brussel og argumentere
for at dagens ordning blir videreført i sin nåværende form, slik
at vi kan få en løsning for kraftforedlende industri med trygghet
for investeringer fram til 2030?
Statsråd Vidar Helgesen [13:06:59]: Jeg
skal reise til Brussel om mindre enn to uker, bl.a. for å delta
i møte i Green Growth Group, og kommer der til å fastholde vår posisjon
– og det er at det må være mulig med nasjonale ordninger mot karbonlekkasje
også etter 2020.
Det er ikke sånn at de i Brussel
bestemmer om vi kan videreføre vår CO2-kompensasjonsordning.
Det bestemmer man i denne sal. Det som er viktig for oss, er at
muligheten til å bestemme det vil være til stede. Og det ser ut
til å være tilfellet.
Miljøkomiteen har i parlamentet
foreslått at en ordning med gradvis redusert tillatt støttenivå
er en viktig diskusjon, men det er ikke noe nytt. Det er også gjeldende
i nåværende periode med en støttereduksjon fra 85 pst. i 2013 til
75 pst. i 2020. Begrunnelsen for at man ikke gir full kompensasjon,
er å sikre at kvotesystemet skal gi incentiver til omstilling og
lavutslippsutvikling. Dette er et klimapolitisk tiltak, og da må
klimamålene være sentrale.
Helga Pedersen (A) [13:08:21]: «For å sikre framtidig kraftforsyning
i Øst-Finnmark er utbygging av det overliggende nettet selve fundamentet.
Statnett vurderer ifølge NRK Finnmark å bygge et gasskraftverk for
å redusere behovet for nett. En slik løsning vil gi mindre fleksibilitet
i kraftforsyningen, redusere mulighetene for ny industri og ny energiproduksjon
som vindkraft.
Vil statsråden sørge for at Statnett
raskt får igangsatt og realisert en nettutbygging til Øst-Finnmark
i stedet for gasskraftverk?»
Statsråd Terje Søviknes [13:08:55]: En stabil energiforsyning
er grunnleggende for et moderne velferdssamfunn og et konkurransefortrinn
for norsk industri. Samfunnets krav til forsyningssikkerhet er økende,
og elektrisitet blir benyttet i stadig flere oppgaver.
For å møte behovet for en sikker
strømforsyning pågår det nå store investeringer i strømnettet. Det
vil bidra til å styrke forsyningssikkerheten. Investeringene de
nærmeste ti årene er anslått til i størrelsesorden mellom 100 og 140 mrd. kr.
Jeg er opptatt av en sikker strømforsyning
i Finnmark på lik linje med strømforsyningen i resten av landet.
Derfor er jeg glad for at Statnett jobber kontinuerlig med kraftforsyningen
i Finnmark. Statnett er nå i gang med bygging av en 420 kV ledning
mellom Balsfjord og Skaidi, og sammen med ledningen mellom Ofoten
og Balsfjord, som også er under bygging, vil dette bidra til å sikre
forsyningssikkerheten for strøm i Nord-Norge. Dette gir investeringer
på i størrelsesorden 7–10 mrd. kr, med store regionale og lokale
ringvirkninger.
La meg få understreke at Statnett
ikke har planer om å bygge gasskraftverk i Finnmark. Bygging av
gasskraftverk er heller ikke en del av regjeringens politikk. I
september i fjor offentliggjorde imidlertid Statnett en rapport hvor
foretak har vurdert framtidige behov og eventuelle løsninger for
kraftsystemet i Finnmark. Utredningen er gjort i samarbeid med næring,
industri og lokale myndigheter. Statnett har i rapporten sammenlignet
nettforsterkninger med gassturbiner i petroleumsvirksomheten. Dette er
bakgrunnen for at gasskraft har vært omtalt i Statnetts rapport.
Rapporten konkluderer med at det i dag ikke er kjente behov som
utløser noe nytt transmisjonsnett i Finnmark.
Statnett har ansvaret for å vurdere
om det er grunnlag for nye nettiltak. Vi skal huske at utbygging
av transmisjonsnettet innebærer store kostnader og har konsekvenser for
både natur, miljø og andre arealinteresser. Nettkundene betaler
også for investeringene, og det er viktig at nettet utvikles i takt
med behovet.
Vi skal ha en sikker strømforsyning
i hele landet, også i vår nordligste landsdel, og vindressursene
i Finnmark er gode. Det er viktig å ta inn over seg at kostnadene
knyttet til vindkraft nå er fallende, og at det også lover godt
for framtidig energiproduksjon i vårt nordligste fylke og dermed
utnyttelse av de naturressursene vi rår over.
Helga Pedersen (A) [13:11:49]: Jeg takker for svaret, og jeg
tror mange vil bli beroliget over at gasskraftverk ikke regnes som
et alternativ til linjeutbygging.
Så er det jo sånn at det er et stort
potensial for vindkraft i Øst-Finnmark, men det er også en rekke
andre nye arbeidsplasser og industrielle muligheter som er helt
avhengig av at nettet bygges ut. Det er den klassiske høna og egget.
Derfor vil jeg spørre statsråden: Har regjeringen et mål om å bygge
ny kraftlinje mellom Skaidi og Varangerbotn, som jo er der det mangler
i dag? Skal den linjen på plass?
Statsråd Terje Søviknes [13:12:33]: Jeg understreker det
jeg sa i mitt opprinnelige svar, at det er Statnett som gjør analyse
av behovet for utvikling av transmisjonsnettet basert på de behov
for elektrisitet som er i markedet, og basert på de behov som er
for å få ut eventuell ny kapasitet etter utbygging av f.eks. vindkraft
også i Finnmark.
Det som nå har skjedd i denne debatten,
er at man har tolket rapporten fra Statnett i retning av at her
har man koblet inn gasskraftverk. Det er altså ikke riktig. Man
har hatt en sammenligning opp mot behovet for nettkapasitet knyttet
til eventuelle alternativer, som kan være egenproduksjon av energi
knyttet til petroleumsvirksomheten utenfor Finnmark.
Helga Pedersen (A) [13:13:28]: Igjen: Jeg er glad for at gasskraft
er lagt bort. Men det er jo sånn at det å ha tilgang på nett vil
utløse en rekke nye arbeidsplasser. På samme måte er det en rekke
nye arbeidsplasser og industrielle muligheter som ikke vil komme
i gang dersom man ikke har en forutsigbar, stabil og tilstrekkelig
kraftforsyning i framtiden. Derfor er man fra Øst-Finnmark tverrpolitisk
meget tydelig. Sist uke gikk Fremskrittspartiets stortingsrepresentant
fra Kirkenes ut og sa at dette må på plass. Derfor er mitt spørsmål
ikke hva Statnett tenker om denne saken, men hva tenker statsråden?
Mener statsråden at linjen mellom Skaidi og Varangerbotn skal på plass?
Statsråd Terje Søviknes [13:14:19]: Det vil statsråden ta
stilling til hvis det skulle bli aktuelt. Det er slik at vi har et
regelverk her som gjør at Olje- og energidepartementet får saker
til uttalelse hvis utbyggingen er over et visst volum. Utover det
har Statnett anledning til gjennom behandling hos NVE å få iverksatt
konkrete linjeutbygginger.
Det som er viktig for denne regjeringen,
er at vi leverer strøm på en sikker og god måte, at forsyningssikkerheten er
god, og at det er tilstrekkelig strøm til å utvikle regionen både
i forhold til bosetting og nye industritiltak. Det skal vi sørge
for også i Finnmark. Det som er viktig, er det jeg sa i innledningen
min, at det er betydelige kostnader også knyttet til nettutbygging,
og da må man sikre at man har en sekvensiell utbygging som gjør
at ikke kostnaden blir for stor for dem som skal betale regningen,
nemlig våre strømkunder.
Ruth Grung (A) [13:15:33]: «Lederen i Politidirektoratet
beskriver politimesteren i Vest sin bekymring om manglende ressurser
som prematur og mener at dette skaper unødig bekymring blant borgere,
politiansatte og politikere. Videre mener han i Bergens Tidende
at diskusjonen ville vært annerledes hvis folk hadde tatt seg tid
til å sette seg inn i budsjettene.
Mener statsråden at POD-sjefen med
slike uttalelser utøver godt lederskap, fungerer som en god rollemodell
og bidrar til å utvikle en god åpenhetskultur i politiet?»
Statsråd Per-Willy Amundsen [13:16:08]: La meg først slå
fast at både jeg og politidirektøren er svært opptatt av å utøve
godt lederskap og av å være gode rollemodeller. Vi arbeider kontinuerlig
for å få etablert en kultur som er åpen, og som skal gi rom for
meningsytringer og tilbakemeldinger.
I Politiforum og i Bergens Tidende
den 26. januar i år uttalte politidirektøren følgende:
«Det blir litt prematurt med disse
scenariene. I 2017 får politiet mer å rutte med.»
På dette tidspunktet hadde ikke
Politidirektoratet fått det endelige tildelingsbrevet, som gir føringer
for disponering av budsjettrammene for 2017. Det betyr at årets
budsjett, herunder også tildelingen av budsjettet til Vest politidistrikt,
på dette tidspunktet ikke var endelig avklart. Politidirektøren
kunne derfor ikke kommentere detaljene i budsjettdisponeringen.
Men med utgangspunkt i Stortingets bevilgningsvedtak både kunne
han og, etter min mening, måtte han presisere at rammene for politiets
arbeid i 2017 vil bli betydelig bedre enn det som det ble framstilt som
i media.
Etter min mening er det viktig ikke
å skape unødig uro blant både medarbeidere og folk flest om et dramatisk
stillingskutt når Vest politidistrikt om kort tid vil bli styrket med
betydelige ressurser.
Vi må ha toppledere som bidrar med
nødvendig informasjon, og som evner å korrigere en debatt som tar
feil retning, og som bygger på feil premisser. Jeg mener at dette er
en del av hans ansvar som toppleder. Det kan ikke være sånn at meningsytringer
kun skal gjelde for noen få utvalgte, og at man derigjennom skal
avskjære politidirektøren i en viktig rolle i samfunnsdebatten.
Departementets tildelingsbrev til
Politidirektoratet ble sendt 2. februar. Jeg har fått opplyst at
direktoratet nå er i sluttfasen av arbeidet med disponeringsskrivet
til politidistriktene. De endelige budsjettrammene og forutsetningene for
bl.a. Vest politidistrikt vil bli avklart i løpet av relativt kort
tid. Jeg vil imidlertid understreke at politidistriktene vil få
økt handlingsrom i sine driftsbudsjetter i år, bl.a. gjennom de
295 mill. kronene som politiet er særskilt styrket med i inneværende
år.
Ruth Grung (A) [13:19:03]: Oppfatter jeg det rett at ministeren
mener at valg av ord fra øverste leder i politi- og lensmannsetaten
var fornuftig og godt når det gjelder å være god rollemodell og
bidra til åpenhet? Politimesteren i Vest har høy anseelse i befolkningen
og blant sine egne, og han er nytilsatt. Politiet i Vest politidistrikt
har hatt en god del utfordringer i den senere tid. Han jobber systematisk
for å bygge opp tilliten i befolkningen, og det er ganske spesielt
– som den eneste politimesteren som tør å heve røsten, som kan bidra
til å bygge opp under åpenhetskulturen – å bli møtt på denne måten
og nærmest bli latterliggjort, akkurat som om han ikke har klart
å sette seg inn i budsjettene. Ser ikke ministeren at det er svært uheldig
at det kommer slike uttalelser fra en av de øverste lederne for
politiet i Norge?
Statsråd Per-Willy Amundsen [13:20:07]: La meg først gjøre
det helt klart at jeg mener at det gjøres en svært god jobb i Vest
politidistrikt, at man gjør en god innsats. Jeg vil også benytte
muligheten til å skryte av politimesteren i Vest politidiskrikt,
som jeg relativt nylig besøkte, og som på mange områder leverer
gode resultater.
Jeg tror denne saken kom feil ut
fordi man diskuterte en sak på feil premisser. Et brev om ressurssituasjonen
var sendt fra Politidirektoratet til bl.a. Vest politidistrikt,
men det tok ikke utgangspunkt i de faktiske midlene som vil tilføres
distriktet i 2017, men derimot i en teoretisk situasjon hvor det
var kutt i budsjettene. Så ble det kommentert på den bakgrunn. Det
eneste politidirektøren bidro til, var å korrigere det som var et
feil fremstilt bilde i media.
Ruth Grung (A) [13:21:11]: Men han valgte en god del ord
som jeg ikke skal gjenta nok en gang. Det bør være positivt at en
politimester bidrar til åpenhet, og han sa veldig tydelig at dette
var en del av styringsdialogen. Så tror man at andre politimestere
i framtiden vil tørre å heve sin røst hvis man blir møtt på den
måten. Selv om kuttet nå er redusert fra 0,2 til 0,8, blir det i
realiteten et kutt på 8 mill. kr i Vest politidistrikt, og i tillegg
har man dratt inn midler som er knyttet opp mot forventet innsparing,
innkjøp og andre ordninger, slik at det handlingsrommet som ministeren
har snakket om, er særdeles lite i forhold til alle de pålagte oppgavene
som de har i tillegg, pluss etterslepet. Hvordan definerer statsråden
egentlig handlingsrommet? Tror han at framtidige politimestere vil
tørre å heve sin røst til tross for at vi i Stortinget ønsker større
åpenhet?
Statsråd Per-Willy Amundsen [13:22:08]: Verken jeg eller
politidirektøren har noen interesse av å korrigere uttalelser til
politimestere – det er ikke det jeg heller oppfatter at skjedde
i denne saken. Det var en klargjøring av premissene for en diskusjon
som kom feil ut, hvor man framstilte det som at det som representanten
helt riktig påpeker, var en del av den ordinære styringsdialogen
i forbindelse med budsjettarbeidet, var et reelt kutt som Vest politidistrikt
måtte gjennomføre. Jeg har stor forståelse for at dersom de kuttene
som det ble bedt om beregninger på, og den framstillingen det fikk
i media, hadde vært korrekt, så hadde det vært relativt utfordrende
– for å uttrykke meg forsiktig – for Vest politidistrikt. Det var
altså ikke den riktige framstillingen av saken. Jeg oppfatter at folk
snakket litt forbi hverandre, og politidirektøren bidro til å klare
opp det som var en del misoppfattelser som kom fram i pressen, men
det er altså ingen kritikk av politimesteren.
Lise Wiik (A) [13:23:34]: «Det var en forutsetning for Arbeiderpartiet
da vi stemte for politireformen, at endringene skulle gi mer tilgjengelig
og tilstedeværende politi, også på bygda. Politidirektoratet begrunner
nedleggelser av lensmannskontorer med at dette skal 'frigi tid og ressurser
til politiets kjerneoppgaver'.
Hvilke konkrete tiltak iverksettes
nå for å sikre bedre forebygging, etterforskning og beredskap i
Tokke, Siljan, Fyresdal og Hjartdal, alle kommuner i Telemark der
lensmannskontoret nå legges ned?»
Statsråd Per-Willy Amundsen [13:24:16]: Nærpolitireformen
ble, som representanten helt riktig påpeker, vedtatt etter et bredt
forlik i Stortinget i juni 2015, hvor også Arbeiderpartiet var en
del av flertallet. Behovet for endring av norsk politi var godt
fundamentert i forutgående analyser og rapporter. Som en del av
forliket var det enighet om at Politidirektoratet fikk delegert
myndighet til å beslutte tjenestestruktur, og det ble samtidig stilt strenge
krav til hvordan denne prosessen skulle gjennomføres.
Involvering av kommunene var et
sentralt krav i dette arbeidet. En ny tjenestestruktur vil danne
grunnlaget for å kunne levere en bedre polititjeneste i hele Norge.
Skal vi få til målet om økt tilstedeværelse, bedre beredskap og
et godt forebyggende arbeid, må ressursene utnyttes og styres på
en bedre måte. Når mange mindre kontorer skal bemannes og holdes
åpne, binder det opp både arbeidstid og ressurser. Ved å slå sammen
kontorer en del steder kan vi frigjøre ressurser.
Økt patruljering og beredskap er
primært avhengig av antall patruljer som er på veien, og ikke i
like stor grad antall tjenestesteder. Når vi utsettes for en uønsket
hendelse, er det viktig for oss at politiet er tilgjengelig og raskt
på stedet. Det vil være avstand til nærmeste patrulje som er det
mest vesentlige for hvor raskt politiet er til stede, og ikke om
det er et politibygg i nærheten.
Frigjorte ressurser skal styres
inn mot forebygging, vakt og beredskap og etterforskning. Fagmiljøene
blir større, kvaliteten på arbeidet vil øke, og det vil bli mer
like polititjenester over hele landet. Politiet skal være tettere
på kommunene og tettere på folk. Nærpolitimodellen skal utvikles
videre, bl.a. ved at det samarbeides mellom politiet og kommunene,
og dette samarbeidet skal intensiveres og forsterkes. Det er politiets
tjenestetilbud som betyr noe for befolkningen, og det er det som
bør være i hovedfokus i nærpolitireformen.
Stortinget har også gitt tydelig
instruksjon om at prosessen i distriktene skal være transparent
og med høy grad av involvering fra kommunene. Politidirektoratet
offentliggjorde sin beslutning om ny tjenestestruktur 13. januar i
år. Berørte kommuner har åtte ukers klagefrist. Justis- og beredskapsdepartementet
er klageinstans.
Representanten Wiik har helt sikkert
forståelse for at jeg ikke kan uttale meg om detaljer i tjenestetilbudet
i spesifikke telemarkskommuner på det nåværende tidspunkt.
Lise Wiik (A) [13:27:17]: Jeg takker statsråden for svaret.
Fortsatt er jeg usikker på om distriktene i Telemark blir godt nok
ivaretatt i den nye politireformen. Om det er for lite antall tjenestemenn
tilgjengelig, vil avstandene bli veldig store. Den fysiske avstanden
betyr mye når det oppstår et problem. Jeg vil peke på at Arbeiderpartiet
i sitt alternative budsjett la inn en økning på 150 mill. kr nettopp
med tanke på å øke antall tjenestemenn ute i distriktene.
Jeg har også registrert en geografisk
skjevhet ved nedleggelser av lokale lensmannskontorer – Nedre Buskerud og
Vestfold er lite rammet, mens Vest-Telemark har mistet alt. Mener
statsråden at dette er en god nok behandling av Telemarks innbyggere
i politireformen?
Statsråd Per-Willy Amundsen [13:28:12]: Igjen må jeg vise
til det faktum at mitt departement er klageinstans for disse sakene,
så jeg kan ikke uttale meg og gå i detaljer om lokasjoner og enkeltvurderinger.
Det jeg kan gjøre, er å vise til
en ordfører fra representantens eget parti i Sørreisa som klart
og tydelig har gitt uttrykk for hvordan han oppfatter nedleggelsen
av sitt lokale lensmannskontor. Han sier selv rett ut, til avisen
Nordlys:
«Vi har fått mer synlig og tilstedeværende
politi, som fungerer preventivt og effektivt.»
Videre sier han:
«Vi var sterkt imot nedleggelsen
den gangen, og daværende ordfører tok saken helt opp til justisministeren.
Men kontoret ble nedlagt likevel.»
Fem år etter er han glad for at
det gikk som det gikk, og ordføreren har i dag ingen ønsker om å
få tilbake lensmannskontoret.
Lise Wiik (A) [13:29:07]: Jeg takker igjen for svaret. Det kan
nok tenkes at noen lensmannskontorer bør legges ned, jeg ser ikke
bort fra det. Jeg kan støtte statsråden på det. Men igjen er fortsatt
min bekymring for de store distriktene i Utkant-Telemark, spesielt
hvor avstandene til sentrale politikontorer nå blir store. Patruljer
som er på veien, kan til enhver tid da være svært langt borte fra
der hvor de er ønsket til stede. Deler statsråden min bekymring?
Statsråd Per-Willy Amundsen [13:29:43]: Igjen: I og med at
mitt departement er klageinstans, kan jeg ikke gå inn i enkeltheter.
Det jeg kan si på generelt grunnlag, er at vi skal vurdere klagesakene
nøye, og vi skal selvfølgelig gjøre en grundig jobb i den sammenheng.
Så ber jeg om forståelse for at jeg ikke kan si noe mer enn det,
i og med at det er Justis- og beredskapsdepartementet som til syvende
og sist må ta stilling til klagesaksbehandlingen.
Kari Henriksen (A) [13:30:37]: «Arbeiderpartiet la inn sterke
føringer om lokal forankring og prosess i utformingen av de nye
politidistriktene. Politiet skulle bli mer tilgjengelig og til stede.
Det er kommet negative tilbakemeldinger på prosesser fra hele landet.
I Vest-Agder har Lyngdal og Kvinesdal sendt klage. Da statsråden
sa ja til å bli ny justis- og beredskapsminister, regner jeg med
visjonene inneholdt tanker om gode løsninger for å gjøre gjennomføringen
bedre.
Hvilke initiativ tok/vil statsråden
ta for å sikre videre god lokal deltakelse?»
Statsråd Per-Willy Amundsen [13:31:20]: Nærpolitireformen,
som helt riktig ble vedtatt gjennom et bredt forlik i Stortinget
i juni 2015, bl.a. med støtte fra representantens eget parti, er
den største organisasjonsendringen i politiet i nyere tid. Hensikten
med reformen er at politiet skal levere bedre og mer enhetlig tjenestekvalitet over
hele landet, samt at de skal være mer tilgjengelige og til stede
der folk bor og ferdes.
Kommunene har vært involvert i hele
prosessen og har hatt store muligheter til å påvirke beslutningen
om ny lokal struktur. For Agders del ble ordførerne og rådmennene
invitert til et møte den 12. mai 2016, der politimester og prosjektleder
informerte om arbeidet som skulle gjennomføres i politidistriktet.
Arrangør var Fylkesmannen og KS Agder. Samtidig fikk kommunene brev
om prosessen i juni 2016. Kommunene fikk da tilbud om besøk av prosjektleder,
som ønsket å informere om arbeidet med tjenesteenhetsstrukturen.
Alle unntatt én kommune takket ja til tilbudet og fikk denne informasjonen.
Politiet sendte også ut en spørreundersøkelse
til alle kommunene med anmodning om videre distribusjon til samtlige
kommunestyremedlemmer i juni 2016. Politidirektoratet la fram sin
beslutning om endringer i politidistriktenes lokale struktur den
13. januar. For Agders del er den basert på politimesterens forslag.
Høringsuttalelsene som er mottatt, viser at kommunene og andre berørte
i all hovedsak støtter dette forslaget. Politiet har mottatt overveiende
positive tilbakemeldinger på den lokale prosessen i Agder.
Kommunene som berøres av disse endringene,
er gitt klageadgang til Justis- og beredskapsdepartementet. Fordi departementet
er klageinstans, kan jeg – i likhet med det jeg sa under forrige
spørsmål – ikke gå nærmere inn på Politidirektoratets konkrete vurderinger
og bakgrunnen for beslutningen om endringer i den lokale strukturen
i Agder.
Til spørsmålet om hvilke initiativ
vi tar videre for å sikre lokal deltakelse, vil jeg vise til det
aktive samarbeidet med kommuner og lokale aktører. Dette er avgjørende
for å oppnå gode resultat. Alle kommuner vil få minst én politikontakt,
som i dialog med kommunene skal bidra til mer målrettet forebygging.
Politirådsarbeidet skal styrkes, og det skal systematiseres. Politiet
er avhengig av lokal forankring for å styrke det trygghetsskapende
arbeidet som politiet gjør, og øke tilliten i befolkningen.
Kari Henriksen (A) [13:34:25]: Jeg kan registrere at justisministeren
ikke svarte på spørsmålet, men beskriver prosessen, og det er for
så vidt et svar, det også.
Politidirektoratet har vokst kraftig
under Fremskrittspartiets ledelse av Justisdepartementet. Justisministeren har
tydelig og klart prioritert og forsvart veksten, lagt fram en proposisjon
om direktoratets rolle i nasjonal kriseledelse og stolt åpnet Situasjonssenteret.
Arbeiderpartiet har i budsjettet styrket frie driftsmidler til politiet
i distriktene og er kritisk til veksten i direktoratet. I media
er det framkommet at Fremskrittspartiet i forbindelse med sitt programarbeid
foreslår å legge ned Politidirektoratet. Kan justisministeren avklare
sitt standpunkt når det gjelder Politidirektoratet?
Statsråd Per-Willy Amundsen [13:35:14]: Regjeringspartiene
sammen med Venstre og Kristelig Folkeparti vedtok faktisk i Stortinget
å øke de frie driftsmidlene til politidistriktene med 295 mill. kr.
De pengene går direkte ut til distriktene nå, og det er klargjort
i mitt tildelingsbrev til Politidirektoratet.
Når det gjelder Politidirektoratet
og de oppgavene de utfører, skal man alltid være på vakt overfor
økende byråkratisering, men det er en del sentrale funksjoner som
Politidirektoratet gjennomfører på vegne av hele Politi-Norge som
nødvendigvis må levere sentralt. Alternativet til å nedlegge Politidirektoratet
er etter mitt skjønn relativt dårlig, det vil bety at man enten
legger disse oppgavene til departementet, noe som ikke er naturlig,
eller at man eventuelt overfører disse oppgavene til distriktene,
noe som heller ikke nødvendigvis er den beste løsningen.
Kari Henriksen (A) [13:36:19]: Da kan jeg slå fast at justisministeren
er imot nedleggelse av Politidirektoratet – det var jo en fin avklaring.
Så tidlig som i 1991 foreslo Josefsen-utvalget
i NOU 1991:29 færre lensmannskontorer. Det ble da gjort en vurdering
av hvilken bemanning de måtte ha for å gi tilfredsstillende beredskap.
De landet på rundt ti tjenestemenn. Mener statsråden at vurderingen
gjort i Josefsen-utvalget står seg i dag, og hvis ikke, hva er annerledes?
Statsråd Per-Willy Amundsen [13:36:53]: Jeg vet ikke om jeg
forsto spørsmålet helt korrekt. Vi har i dag tolv politidistrikt
– hvis det var det representanten viste til – som jeg mener er en
god og fornuftig organisering. På samme tid – når en er inne på
bemanningen – har regjeringen et veldig klart og tydelig mål om
at vi skal ha to politifolk per 1 000 innbyggere, og vi skal ha
det på plass før 2020. De satsingene som regjeringen har gjennomført
på justis- og beredskapsfeltet generelt, og på politiet spesielt, kommer
denne viktige tjenesten til gode. Vi har økt antall sysselsatte
i politiet siden regjeringsskiftet med omtrent 1 800 årsverk, samtidig
som vi har styrket budsjettet med 2,5 mrd. kr. Denne regjeringen
satser i høyeste grad på politiet, og politiet er en budsjettvinner
i budsjettene til denne regjeringen.
Presidenten: Dermed
er sak nr. 2 ferdigbehandlet.
Referat
Presidenten: Det
foreligger ikke noe referat.
Dermed er dagens kart ferdigbehandlet.
Forlanger noen ordet før møtet heves? – Møtet er hevet.

Møtet hevet kl. 13.39
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no