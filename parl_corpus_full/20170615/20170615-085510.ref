
﻿
Dato: 15.06.2017
President: Øyvind Halleraker
Innhold

President: Øyvind Halleraker
Presidenten: Representantene
Freddy de Ruiter,
Sverre Myrli og
Bengt Morten Wenstøb, som
har vært permittert, har igjen tatt sete.
Presidenten: Presidenten
vil foreslå at det velges en settepresident for Stortingets møte
i dag – og anser det som vedtatt. Presidenten vil foreslå Hans Andreas
Limi. – Andre forslag foreligger ikke, og Hans Andreas Limi anses enstemmig
valgt som settepresident for dagens møte.
Før sakene på dagens kart tas opp
til behandling, vil presidenten opplyse om at møtet i dag fortsetter
utover kl. 16. – Det anses vedtatt.
Innstilling
fra Stortingets presidentskap om godtgjørelser for stortingsrepresentantene
og regjeringens medlemmer (Innst.
458 S (2016–2017))
Tredje visepresident Svein Roald Hansen (A) [09:01:07]: Presidentskapet
legger i dag fram innstilling om reguleringen av godtgjørelsen for
stortingsrepresentantene og regjeringens medlemmer.
Presidentskapet fremmer et enstemmig
forslag om at Stortinget fastsetter godtgjørelsen i tråd med det
Stortingets lønnskommisjon har foreslått i sin innstilling. Kommisjonen
har innhentet opplysninger fra flere hold for å kartlegge lønnsutviklingen
i norsk arbeidsliv, både fra privat og offentlig virksomhet. Kommisjonen
viser til den enighet det har vært om nivået på årets oppgjør. Som
i tidligere år har lønnskommisjonen lagt vekt på den forventede
årslønnsvekst ved årets oppgjør.
Lønnskommisjonens innstilling innebærer
en årslønnsvekst i 2017 for stortingsrepresentantene og regjeringens
medlemmer på 2,4 pst. Det er med utgangspunkt i beregnet årslønnsvekst
i så vel statlig og kommunal som privat sektor.
Presidentskapet viser til at lønnskommisjonen
vil framheve at utviklingen de siste år, med bl.a. høyere arbeidsledighet
og lavere oljepriser, har bidratt til moderate lønnsoppgjør. Presidentskapet
merker seg videre at selv om det er kommisjonens oppfatning at godtgjørelsen
til regjeringens medlemmer over noe tid bør oppjusteres for å komme bedre
i samsvar med sammenlignbare lederlønninger i staten, anser kommisjonen
at 2017 ikke er det rette tidspunktet for å heve godtgjørelsen utover
den gjennomsnittlige rammen for årets oppgjør. Dette er presidentskapet
enig i.
På denne bakgrunn anbefales presidentskapets
tilråding.
Snorre Serigstad Valen (SV) [09:03:00]: En kan vel si det
sånn at stortingsrepresentantene går fra sommerfest til lønnsfest.
Det er jo ikke sånn at disse godtgjørelsene fastsettes i et vakuum,
selv om en noen ganger kan få inntrykk av det ved måten dette behandles
på i Stortinget. Disse debattene pleier å være en ganske kortvarig
affære. Der Stortinget gjerne bruker grundig med tid på å diskutere
viktige saker som alkoholservering i park og tivolilov, bruker vi
kort tid på å diskutere fastsettelsen av vår egen godtgjørelse.
Jeg har innledningsvis lyst til
å ta litt tak i innstillingen fra presidentskapet og forslaget fra
lønnskommisjonen for godtgjørelser fra 1. mai 2017. Som kommisjonen
skriver selv:
«I kommisjonens innstilling for
2016 påpekte kommisjonen at det over tid har utviklet seg en avstand
mellom lønnsutviklingen til sentrale ledergrupper i staten og stortingsrepresentanter
og regjeringsmedlemmer. Dette bekreftes også i statistikk som kommisjonen
bestilte fra SSB i 2015. Det legges derfor i innstillingen i 2016
til grunn at undersøkelsen viser en mindre lønnsutvikling sammenlignet
med ansatte på lederlønnsregulativet i staten (avdelingsdirektører,
ekspedisjonssjefer og departementsråder i departementene…)».
Kommisjonen skriver videre:
«Kommisjonen påpekte i denne innstillingen
at den anser det naturlig at godtgjørelsen til henholdsvis statsminister
og regjeringsmedlemmer over tid bør ligge på et slikt nivå at den
reflekterer det ansvaret som til enhver tid tilligger medlemmer
av regjeringen. Lønnskommisjonen er av den oppfatning at det ikke
er tilsiktet at denne gruppen har falt så vidt bak lønnsutviklingen
til ledere i staten, og at man på sikt bør rette opp denne mindre
lønnsutviklingen.»
På en måte er jeg helt enig. Det
er få mennesker i dette landet som bærer et større ansvar enn statsministeren,
og det bør også gjenspeiles i statsministerens status og gjerne også
lønnsfastsettelse. De respektive statsrådene, som statsråden som
er til stede her i dag, bærer også et betydelig større ansvar enn
de aller fleste andre ledere i staten, vil jeg hevde. Men at det
skal være noen automatikk i at Stortingets godtgjørelser bør oppjusteres
betydelig for å gjenspeile lederlønnsutviklingen i staten, har jeg
større problemer med å forstå logikken i.
Jeg vil igjen sitere kommisjonen,
som skriver:
«Lønnskommisjonen vil fremheve at
samfunnsutviklingen de siste ti år – med blant annet høyere arbeidsledighet
og lavere oljepriser – har bidratt til moderate lønnsoppgjør. Selv
om det er kommisjonens oppfatning at godtgjørelsen til regjeringens
medlemmer over noe tid bør oppjusteres for å komme i bedre samsvar
med sammenlignbare lederlønninger i staten, anser kommisjonen at
heller ikke 2017 er det rette tidspunktet for å heve godtgjørelsen
utover den gjennomgående rammen for årets oppgjør, som er på 2,4 prosent.»
Måten det framstilles på i forslaget
fra lønnskommisjonen, er altså at vi egentlig burde vedtatt en betydelig
økning i Stortingets godtgjørelser, men at vi på grunn av et moderat
lønnsoppgjør, som det kalles – man kan også kalle det det første
lønnsoppgjøret der folk flest fikk lavere kjøpekraft siden krigen
– nøyer oss med en økning på 2,4 pst.
Det virker ikke helt som om det
har falt verken lønnskommisjonen eller presidentskapet inn at det
kan være lederlønningene i staten som har vokst for mye, og ikke godtgjørelsen
til stortingsrepresentanter som har vokst for lite. Det er nå engang
sånn at lederlønningene i staten i stor grad har sprunget fra de
aller fleste andre lønninger i samfunnet, og at lederne i staten
nå tjener mye mer, sammenlignet med den jevne ansatte i staten,
enn de gjorde før.
Hvis det er sånn, er det da automatikk
i at det rette å gjøre for å veie opp for denne ubalansen mellom
godtgjørelsen av regjeringsmedlemmer og statsråder på den ene siden
og andre ledere i staten på den andre siden er at samtlige politikeres
lønn skal videre opp? Jeg er slett ikke sikker på det. Derfor stusser
jeg også på at dette framheves så tydelig i innstillingen om årets
fastsettelse av godtgjørelse til stortingsrepresentanter. Det er
nærmest som om det er en slags moderasjon i å øke godtgjørelsen
til en stortingsrepresentant med 21 000 kr og til et regjeringsmedlem med
enda mer. Det henger jo ikke på greip. Det å bevilge seg selv en
økning på 2,4 pst. i den konteksten vi befinner oss i nå, vil mange
hevde er umusikalsk. Og akkurat begrepet umusikalsk kommer jeg tilbake
til senere i mitt innlegg.
Som jeg sa, fastsettes ikke disse
godtgjørelsene i et vakuum. Derfor har jeg med meg grunnlaget for
inntektsoppgjørene 2017, altså hovedrapporten fra Det tekniske beregningsutvalget
for 2017. Det de kan fortelle oss, er f.eks. at industriarbeidere
i NHO-bedrifter, altså arbeidere i den bransjen som kanskje har
vært tøffest rammet av fall i oljepris de siste årene, hadde en
årslønnsvekst fra året før, i 2016, på 2 prosentpoeng, altså under
det Stortinget legger til grunn at vi skal bevilge oss selv. Det
synes jeg det er relevant å løfte fram, for selv om det er sånn
at presidentskapet riktignok innstiller på å øke Stortingets godtgjørelse med
akkurat det samme som lønnsveksten i snitt har vært for ansatte
i privat sektor, i staten og i kommunal sektor, er det ikke til
å komme bort fra at man ikke handler i prosent, man handler i kroner
og øre. Jeg tror veldig mange mennesker med en betydelig lavere
lønn enn det stortingsrepresentanter har, ville satt svært stor
pris på en lønnsøkning på 21 000 kr, og jeg antar også at de synes
en økning på 21 000 kr er ganske mye penger.
Samtidig som vi har denne debatten,
var det sånn at antall arbeidsledige i 2016 bare i Rogaland var
på 11 751 mennesker, i Hordaland på 9 483 mennesker og i Møre og Romsdal
på 4 471 mennesker. Det er en økning fra året før på henholdsvis
2 958, 1 824 og 846 flere mennesker som mangler jobb. Jeg synes
landets nasjonalforsamling skal være betydelig fornøyd med sin egen
innsats om man i en tid med høy arbeidsløshet, med svært høy arbeidsløshet blant
ungdom, og med et stadig økende antall familier som lever i vedvarende
lavinntekt, skal bevilge seg selv en økning i godtgjørelsen på så
mye som 21 000 kr – spesielt med tanke på at vi det foregående året
har en negativ utvikling i reallønn for de aller fleste mennesker
i samfunnet vårt.
Jeg mener det skal veldig mye til
for at nasjonalforsamlingen skal bevilge seg selv en lønnsøkning
på 21 000 kr, når en enslig lønnstaker uten barn og med en inntekt
på 300 000 kr i året hadde en negativ vekst i reallønn etter skatt
i fjor på 1 pst., altså lavere kjøpekraft enn året før. En enslig
lønnstaker uten barn og med en inntekt på 750 000 kr, som er noe
mer sammenlignbart med godtgjørelsesnivået stortingsrepresentanter
ligger på, hadde en negativ vekst i reallønn etter skatt på 1,1 pst.
Et ektepar med to barn der husstanden til sammen har en inntekt
på 750 000 kr, hadde en negativ reallønnsutvikling på 1,2 pst.
Det er altså sånn at de aller fleste
mennesker i løpet av året i fjor faktisk fikk mindre å rutte med,
dårligere kjøpekraft. Det er jo historisk når det kommer til lønnstakere. Det
er svært uvanlig i Norge at det skjer, men det er ikke alle som
har vært velsignet med kjøpekraftsvekst i alle de foregående år.
Jeg sikter til pensjonistene, og dem kommer jeg også tilbake til
etterpå.
I 2016 økte forskjellene i Norge.
Snart har Norge 100 000 barn som lever i familier med såkalt vedvarende lavinntekt.
Kanskje har vi passert det tallet allerede, det er en viss treghet
i rapporteringen av disse tallene. Det er en dyster milepæl for
et land som legger sin stolthet i små forskjeller og like muligheter
for alle. I takt med økte forskjeller har også sikkerhetsnettene
i landet vårt blitt svakere.
Det borgerlige flertallet som nå
har styrt i fire år, og som alene kan danne flertall for denne økningen
i godtgjørelse som ligger på bordet nå, har kuttet i sykehusenes
budsjetter, de har kuttet i fysioterapitilbudet for mange, de har kuttet
i barnetillegget for uføre forsørgere, og noen rammes svært hardt.
Ifølge Finansdepartementet var det i 2015 367 familier som i snitt
ble fratatt 29 000 kr hver i ytelser. Det i utgangspunktet å skulle
leve på ganske lite og så måtte venne seg til å leve på 29 000 kr
mindre – ut fra en nærmest metafysisk tro på at hvis du tar penger
fra folk med lite fra før, blir de mer motivert til å være friske
og jobbe –tror jeg er en ganske tøff opplevelse for mange.
Det er også sånn at mange tusen
mennesker ikke lenger kvalifiserer til bostøtte som følge av politiske
endringer regjeringen har gjort. Det er konkrete endringer i livet
til mange tusen mennesker. Det merkes for veldig mange. Regjeringen
har også fjernet målet om et universelt utformet Norge innen 2025,
altså en vid bukett av nye ideer og bedre løsninger.
Som sagt fikk lønnsmottakerne i
2016 lavere kjøpekraft. Vi hadde reallønnsnedgang i Norge. Folk
flest fikk for første gang siden krigen mindre å rutte med. Likevel har
vi i dag – uten at det var lagt opp til debatt, jeg vil vel kanskje
antyde det – tenkt å bevilge oss selv en lønnsøkning på 21 674 kr.
Pensjonistene fikk også lavere kjøpekraft i fjor, men det var ikke
første gang de opplevde det. Det har de nå fått tre år på rad.
Regjeringspartiene er såpass flaue
over det dårlige trygdeoppgjøret i år og håndteringen av dårlige
trygdeoppgjør tidligere år at de i år nektet å behandle det i Stortinget. «Det
er svært travelt i en rekke komiteer», sa Høyres Arve Kambe fra
denne talerstolen i sin begrunnelse for ikke å ville behandle trygdeoppgjøret
i år. Det har han for så vidt rett i, det er travelt på Stortinget
for tiden. Vi skal f.eks. stortingsbehandle vår egen godtgjørelse,
og vi skal sette den opp med 21 674 kr. Det kan ta tid, jeg skal
være med på det. Men jeg synes jo disse to sakene hører sammen. Økningen
av godtgjørelsen, som trer i kraft 1. mai, er ikke det eneste som
trer i kraft 1. mai i år. Det gjør også årets trygdeoppgjør – et
trygdeoppgjør som Stortinget ikke hadde tid til å behandle, og ikke
syntes det var viktig å diskutere. Jeg ønsker å bidra til at Stortinget
nå får anledning til å diskutere begge oppgjør i sin fulle bredde,
og jeg håper at hvert enkelt parti tar ordet for å reflektere litt
over både økningen i stortingsrepresentantenes godtgjørelse og også den
negative utviklingen i kjøpekraft som pensjonistene har måttet finne
seg i de siste tre årene, med Stortingets ganske passive velsignelse.
Det er ikke sånn at alle i løpet
av disse siste årene har opplevd innstramninger og kutt. Den rikeste
promillen i Norge, altså den rikeste tusendedelen av Norges befolkning,
har i snitt fått 264 500 kr hver i skattekutt de siste fire årene.
264 500 kr hver – det er nesten 100 ganger mer enn det den halvparten
av oss med minst formue har fått i skattekutt. Det er altså en bitte
liten andel av Norges befolkning som – i motsetning til lønnstakere
flest i fjor og i motsetning til pensjonister flest de siste tre
årene – har hatt en helt eksepsjonell økning i kjøpekraft, også
det som følge av politiske valg dette Stortinget har tatt. I løpet
av denne perioden har noen grupper rett og slett fått veldig mye
mer å rutte med. Det er forskjellige mennesker. Det er mennesker
som driver med forskjellige ting. De aller fleste av dem er sikkert
veldig hyggelige mennesker, og jeg unner dem alt godt. Men det de
har til felles, er at de fra før av hadde stor formue.
Det de som derimot har blitt rammet
hardest av de politiske valgene denne salen har tatt de siste fire
årene, har til felles, er at de er mer utsatt enn folk flest i Norge.
De bor i familier der den ene personen, den ene forsørgeren, er
ufør og kanskje har slitt ut kroppen sin i arbeidslivet etter et
langt liv i arbeid, eller kanskje har fått en kronisk sykdom eller
er født med en kronisk sykdom. Dette er mennesker som det samme
Stortinget som bevilger 264 500 kr i skattekutt til den rikeste
promillen av befolkningen, tvert imot fratar mange tusen kroner
i året å leve for. De gjør det vanskeligere å få tilgang på fysioterapi, gjør
det vanskeligere å ha rett til bostøtte.
Om slik politikk får virke over
tid, kan det forandre hva slags samfunn vi er, og hva slags muligheter
vi har. En av de flotteste tingene ved Norge, noe vi har hørt både
statsministeren og finansministeren og samtlige partiledere snakke
om, er at vi er et samfunn med små forskjeller og med tilhørende
høy grad av tillit. Vi stoler på hverandre i Norge. Vi stoler så
mye på hverandre i Norge at vi har et parlament som er basert på
utbytting. Det betyr at selv om de ulike partiene her i salen representerer
grunnleggende ulike samfunnsinteresser, er vi enige om at forholdstallet partiene
imellom skal være konstant, og på den måten kan Svein Roald Hansen,
Sverre Myrli eller Olaug V. Bollestad reise til lokalsamfunn rundt
omkring i Norge, delta i møter og møte folk flest – vel vitende
om at de som er igjen i Stortinget, respekterer folkets valg av
storting og f.eks. ikke prøver å kuppe noen avstemninger. Det er
en grad av tillit en ikke finner i veldig mange andre parlamenter.
Det er en grad av tillit som f.eks. ikke ville fungert i den amerikanske
kongressen, der spillet rundt selve voteringen er en stor del av
hele virket som folkevalgt.
Denne tilliten finnes ikke bare
mellom politikere. Tilliten vi nyter utrolig godt av i Norge, er
også mellom folk flest. I Norge legger folk igjen mobiltelefonen
eller PC-en sin på kafébordet mens de går på toalettet, og de regner med
at de som sitter rundt, passer på. Og i Norge kan du hvert år motta
skattemeldingen din på mobiltelefonen. Du får en SMS fra staten
der det står at dette skal du betale i skatt i år. Og hva svarer
de fleste med? De svarer at ok, det er staten, og så betaler de
det de skal i skatt. Det er helt utrolig. Kan dere se for dere et
sånt system fungere i f.eks. Italia? Ikke noe stygt sagt om Italia,
men graden av tillit mellom borgere flest og de offentlige institusjonene
er nok betydelig lavere der.
Denne veldig høye graden av tillit
har ikke kommet av seg selv. Det finnes det også god empiri på.
Det er ganske gjennomgående at samfunn med små forskjeller også
nyter større tillit mellom folk. Derfor har det noe å si hvordan samfunnets
ledere bevilger seg selv godtgjørelser og privilegier, og hvordan
vi politisk som folkets nasjonalforsamling behandler ulike typer
saker.
Det har noe å si at representanten
for det største regjeringspartiet sier at nei, det er for travelt
på Stortinget til å behandle trygdeoppgjøret, som for tredje år
på rad sørger for lavere kjøpekraft for pensjonister flest. Det
samme partiet og flertallet dette partiet inngår i, har ikke noen
problemer med å sette opp på Stortingets sakskart en økning av egen
godtgjørelse på 21 000 kr. Det er ikke sånn at folk ikke legger
merke til det – at Stortinget har tid til å ha en debatt om sin
egen godtgjørelse, som for øvrig skal opp, men ikke har tid til
å ha den minste debatt om at pensjonister flest i Norge får mindre
å rutte med. De to sakene henger sammen, og over tid tror jeg det
er skadelig for den tilliten folk føler overfor hverandre i Norge,
hvis denne typen prioriteringer vedvarer i Stortinget.
Jeg sier ikke at den norske modellen
kommer til å bryte sammen i år fordi Stortinget ikke har behandlet
trygdeoppgjøret, men bevilger seg selv 21 000 kr i godtgjørelsesøkning.
Jeg sier at det er et ledd i en utvikling som har gått over tid,
der vi som stortingsrepresentanter tjener nesten det dobbelte av
hva som er vanlig i Norge, der pensjonister må klare seg med mindre,
og der vi bare så vidt er i gang med en pensjonsreform som gjør
at stadig flere etter hvert vil merke at det blir tøffere, der stadig
flere må stå lenger i arbeid, selv i yrker som sliter ut kroppen
deres. Likevel må de stå lenger i arbeid for f.eks. å greie å få
full opptjening. Den forskjellen merker folk seg. Det er jeg helt
overbevist om.
Jeg skal dvele litt ved Arve Kambes
uttalelser i forbindelse med trygdeoppgjøret. Han sa altså følgende
da SV foreslo å få behandlet trygdeoppgjøret i Stortinget:
«Det er svært travelt i en rekke
komiteer, og dette er et forslag som kunne vært foreslått og behandlet
en rekke ganger tidligere i løpet av sesjonen.»
Jeg må bare legge til at det er
litt vanskelig å få behandlet trygdeoppgjøret i Stortinget før trygdeoppgjøret
har funnet sted, så akkurat hvordan representanten Kambe har tenkt
da han argumenterte på den måten, kan han nesten gjøre rede for
selv. Men han sa en ting til:
«Det er ikke noe hastverk med saken.»
Det er det jo fullt mulig å mene,
men jeg vil si at det er når trygdeoppgjøret løper, når trygdeoppgjøret
blir vedtatt, at det haster med å behandle saken. Vi kan godt ta
en debatt i november i høst om årets trygdeoppgjør, men at det skulle
ha noen særlig konsekvens, er jeg mer i tvil om. En enslig pensjonist
som hadde 180 000 kr i inntekt i 2014, har tapt 10 700 kr på underreguleringen
regjeringen har gjennomført av pensjoner i løpet av denne perioden.
I samme periode har stortingsrepresentantene til nå bevilget seg selv
70 349 kr i lønnsøkning. La meg gjenta det tallet, for nå ser jeg
at en del av representantene som er til stede i salen, ble ettertenksomme.
Jeg gjentar det: En enslig pensjonist som hadde 180 000 kr i inntekt
2014, har tapt 10 700 kr på underreguleringen, og i samme periode
har stortingsrepresentantene til nå gitt seg selv 70 349 kr i lønnsøkning.
Hvis presidentskapets innstilling
til godtgjørelse i dag går igjennom, har den samlede økningen i
godtgjørelse til en stortingsrepresentant nådd 92 023 kr – 92 023 kr
i økning i løpet av en fireårsperiode. La meg formulere dette poenget
på en annen måte, som jeg vet at presidentskapet vil sette pris
på. Stortingspresidenten bemerket på Stortingets juleavslutning
at vi her på huset hadde Oslos billigste cortado. Det har han helt
rett i. Vi har Oslos billigste cortado. Hvorfor vi har en sterkt
subsidiert cortado på Stortinget, skjønner ikke jeg, men vi har
nå altså det. De som jobber på Stortingets kaffebar, yter glimrende
service og er omtrent de blideste folkene jeg kjenner. De har også
gleden av å selge oss en sterkt subsidiert cortado til en gruppe som
har hatt en inntektsøkning på 70 349 kr de siste fire årene. En
cortado på Stortinget koster altså 16 kr. For den lønnsøkningen
Stortinget bevilger seg selv i løpet av denne perioden, kan en representant
kjøpe 5 751 cortadoer i Stortingets kaffebar. Jeg vet at presidentskapet
er glad i cortado, men det får da være måte på. Trenger man 15 cortadoer
om dagen i lønnsøkning? Jeg synes ikke stortingsrepresentanter trenger
15 cortadoer om dagen i lønnsøkning.
Det går også an å illustrere tallet
92 023 kr på en annen måte, og se det fra en pensjonists ståsted.
Stortingsrepresentantenes lønnsøkning i denne perioden er bare 1 300 kr unna
å tilsvare en hel gang folketrygdens grunnbeløp – 1 G. Tenk det.
Stortinget har i denne perioden bevilget seg selv en lønnsøkning
tilsvarende en hel G.
Det er ikke bare SV-ere som reagerer
på de lukrative ordningene politikere bevilger seg selv. Jeg har
lyst til å bringe oppmerksomheten hen til Siv Jensen, vår alles
finansminister, som i et intervju med Dagbladet den 14. januar i
år, uttalte følgende om Stortingets lukrative pensjoner:
«Det er fullstendig umusikalsk at
politikerne på Stortinget skal sitte og gi seg selv så gode vilkår
…».
Var det en SV-er som sa dette? Det
var ikke det. Det var lederen i Fremskrittspartiet og landets finansminister.
Hun sa altså:
«Det er fullstendig umusikalsk at
politikerne på Stortinget skal sitte og gi seg selv så gode vilkår
…».
Det kan hende at finansministeren
kun siktet til Stortingets tidligere gullpensjon. Det kan hende
at hun kun mener at det er Stortingets pensjon som har vært umusikalsk
god. Gjelder hennes uttalelse kun pensjon, eller kan det hende at
hun snakket i litt bredere termer og også mente summen av de samlede
ordningene vi på Stortinget bevilger oss selv? Ikke vet jeg, og
jeg har ikke tenkt å legge ord i munnen på finansministeren. Hun
er en veltalende finansminister som best svarer for seg selv, men
hun har i hvert fall plassert ansvaret for stortingslønningene der
det hører hjemme.
I spørretimen 24. mai i år sa Siv
Jensen følgende:
«Det er ikke finansministeren som
bestemmer finansministerens lønn, det er det Stortinget som gjør.»
Det har jo finansministeren helt
rett i. Det svarte hun på et spørsmål fra SV om hennes refleksjoner
rundt at hun til nå har hatt en lønnsøkning på over 90 000 kr i
perioden. Siv Jensen svarte, som sant er, at det kan jo ikke hun
noe for. Det er Stortinget som fastsetter godtgjørelsene for både
stortingsrepresentanter, regjeringsmedlemmer og statsminister. Det
er Stortinget som avgjør dette. Da begynner jeg plutselig å skjønne
hvorfor Høyre var så sterke motstandere av å behandle årets trygdeoppgjør
i Stortinget. For om Stortinget hadde vært like rause med pensjonistene
som Stortinget er med Stortinget selv, ville mang en pensjonist
kunne gledet seg over betydelige inntektsøkninger de siste årene
– framfor det tapet i kjøpekraft som de har opplevd.
La oss følge dette tankeeksperimentet
videre. La oss lufte den helt uhørte tanke – den helt uhørte tanke
at stortingsrepresentantene for en stakket stund skulle behandles som
en helt gjennomsnittlig pensjonist, at stortingsrepresentantene
skulle si seg fornøyd med den samme økonomiske utviklingen som en
helt gjennomsnittlig norsk pensjonist. Da ville regnestykket blitt
sånn at stortingsrepresentantene i år skulle få en økning tilsvarende
den en pensjonist med gjennomsnittlig pensjon får: en pensjonists 229 600 kr
i inntekt multiplisert med utviklingen for pensjonister, som er
0,9 pst., hvilket gir 2 066 kr i økt godtgjøring. Nå er det mange
glassblikk i Stortinget. Tanken på at en stortingsrepresentant skal
tåle kronemessig samme økning som en gjennomsnittlig norsk pensjonist,
er for flertallet i denne salen helt absurd. Jeg antar at enkelte
nå tenker at jeg står her og bare prater tall. Det er helt utdefinert fra
seriøs debatt at en stortingsrepresentant skal få bare 2 066 kr
i økning på et år. Vi er jo stortingsrepresentanter. Én ting er
at en gjennomsnittlig pensjonist må klare seg med mindre. En annen
ting er at kjøpekrafta i samfunnet generelt går ned. Men at en stortingsrepresentant
ikke skal få ti ganger så mye penger i økning som en gjennomsnittlig
pensjonist, det er helt uhørt. Helt uhørt.
Er tanken på en lønnsøkning for
stortingsrepresentanter og regjeringsmedlemmer og statsministeren
på 2 066 kr helt fjern, helt useriøs, i et land der vi er så stolte
av at kongen tok trikken? Hvis ja, hvorfor er det sånn? Hvorfor
er det rimelig at hundrevis av familier taper titusenvis av kroner
på kuttene i barnetillegget for uføre forsørgere, men helt urimelig
at stortingsrepresentanter, som lønnsmottakere og pensjonister flest,
må stramme inn litt? Er budskapet Stortinget skal gi fra seg – med
høy arbeidsløshet, med høy ungdomsarbeidsløshet, med økende forskjeller,
med snart 100 000 barn i familier med vedvarende lavinntekt – at
innstramninger og kutt og lavere kjøpekraft og trangere budsjetter
og litt billigere pålegg, det er for andre folk, det er ikke for
stortingsrepresentanter?
Er Stortinget helt sikre på at det
er et uttrykk for moderasjon, som presidentskapet hevder, å øke
sin egen godtgjørelse med 21 000 kr i den økonomiske situasjonen
Norge er i i dag, og i den økonomiske situasjonen folk flest opplever
i dag? Er Stortinget helt sikre på det? Det tror jeg ikke. Jeg tror
på valgmuligheter og valgfrihet. Derfor har SV fremmet tre ulike
forslag, som jeg herved tar opp. Det er en meny av forslag som vil
gi reell moderasjon i årets oppgjør for stortingsrepresentanter.
Forslag nr. 1 er vårt primære forslag.
Det er at Stortinget, siden vi ikke gadd å behandle trygdeoppgjøret
i år, finner oss i å få det samme kronemessige tillegget som en gjennomsnittlig
norsk pensjonist får, altså 2 066 kr. Jeg ser på ansiktsuttrykkene
rundt i salen at oddsene for gjennomslag for det forslaget er små,
og derfor klinker jeg til med to forslag til. Det ene forslaget
er at vi regulerer vår egen godtgjørelse med samme prosent som pensjonistenes.
Det gir en økning på rundt 8 000 kr til hver enkelt stortingsrepresentant.
Det synes jeg er ganske raust. Hvis det også blir urimelig for flertallet,
har vi et forslag nr. 3. Det er at i tråd med den kronemessige lønnsveksten
for en ansatt med gjennomsnittslønn i privat eller offentlig sektor samtykker
Stortinget i at vi fastsetter godtgjørelsene i tråd med det kronemessige
tillegget de har fått.
Jeg skulle ønske at hvert enkelt
parti kom opp på denne talerstolen og forklarte hvorfor de har tenkt
som de har tenkt, når de stemmer for sin egen godtgjørelse. Det
er et politisk spørsmål. Resonnementet lønnskommisjonen selv bruker,
viser at det er en politisk vurdering, ikke en automatisk, hva vår
godtgjørelsesøkning skal være i år. Det skriver de jo selv. Jeg
inviterer partiene til å ta ordet i denne ganske viktige debatten.
Presidenten: Representanten
Snorre Serigstad Valen har tatt opp de forslagene han refererte
til.
Karin Andersen (SV) [09:33:17]: Vi som sitter i denne salen,
er folkevalgte. Hva betyr egentlig det? Hvem er det vi er valgt
av, og hvorfor har de valgt oss hit? Hvis man ser på rekruttering
til Stortinget og til nominasjonsprosessene i partiene, mangler
det veldig sjelden folk som har lyst til å stille opp på Stortinget.
Jeg vet ikke om noen som stiller til stortingsvalg fordi det er
lønna de går etter. Hvis det hadde vært sånn at det er lønna man
går etter når man skal stille til valg på Stortinget, tror jeg vi
hadde fått et folkevalgt storting som i enda mindre grad representerer
folket.
Men hvis det er sånn at denne folkevalgte
forsamlingen, der jeg tror alle har latt seg velge fordi de er opptatt av
politikk, når man skal fastsette godtgjørelser og goder til seg
sjøl, ikke er obs på at man samtidig er den forsamlingen som fastsetter
ytelser og hva folk skal leve av når de ikke har jobb, når de blir
gamle, når de er uføre eller blir syke, hvis man ikke er obs på
det når man fastsetter nye skatteregler, f.eks., for hvem som skal
betale skatt, hvem som skal slippe, hvem som skal betale litt mer,
og hvem som skal betale litt mindre, når dette begynner ikke å henge
sammen i det hele tatt med dem man er valgt for, og man ikke sjøl
er i stand til å leve med de ytelsene eller det nivået på inntekter
som man forutsetter at andre skal klare å leve på, da er jeg redd
for at dette er en utvikling som fører til mindre tillit, og at
vi som er folkevalgte, i mindre og mindre grad representerer det
folket vi er valgt av.
Det er slik som representanten Valen
sa, at gjennomsnittet av befolkningen lever på helt andre – ja halvparten av
våre – lønninger. Og de har altså fått en reallønnsnedgang nå –
første gangen etter krigen. Og for pensjonistene har det altså vært
lønnsnedgang tre år på rad, uten at Stortinget har villet ta tak
i det. Det er jo folk som lever på svært lave ytelser eller inntekter,
mange av dem. Noen av dem har også mye, men mange har lite. Det
er altså inntekter vi fastsetter her i denne salen, akkurat sånn
som vi fastsetter vår egen lønning.
Jeg har også hørt argumenter der
man sier: Ja, men vi er så få, det spiller jo ingen rolle, det blir
ikke noen penger av dette, og det er jo viktig for å rekruttere
bredt, osv. Jeg oppfatter at lønningen i Stortinget er god. Det
skal den også være. Men jeg har vel også sagt før at hvis det er
sånn at man ikke klarer seg på de lønningene man får i Stortinget,
så kan man ikke styre penger. Det er min ærlige mening. Det mener
jeg virkelig, at dette er godt betalt for en av de mest interessante
og privilegerte jobber det går an å ha i landet. Så rekker ikke
det, er det kanskje motivasjonen som er feil. Ja, vi er få, så dette
handler ikke om å velte statsbudsjettet, det handler ikke om milliarder,
men det handler om tillit fra de menneskene som har valgt oss.
Så er det prosentregningen. Jeg
testet dette ut på noen skolebarn i går, og jeg skal møte en klasse
med skolebarn etterpå, jeg skal teste ut dette med prosentregning
på dem også etterpå. For hvis én får 2 000 kr i lønnsøkning og en annen
får 20 000 i lønnsøkning: Hvem får mest? Får de likt, sjøl om det
prosentvise påslaget på utgangspunktet er likt? Hvem får mest? Jeg
tror ikke jeg kommer til å finne et eneste skolebarn som er enig
med den som sier at de får likt når den ene får 20 000 og den andre
får 2 000. Og det er sånn at også skolebarn vet at når man går i
butikken, handler man ikke for disse prosentvise påslagene eller
avslagene i sin egen lønning, man handler for kroner og øre. Derfor
er vi altså nødt til å se på hvordan en slik prosentvis økning øker
forskjellene mellom folk. For det er det den gjør: Den øker forskjellen
mellom stortingsrepresentantenes lønninger og vanlige folks lønninger,
og den øker forskjellene mellom pensjonistenes inntekter og våre
inntekter. Den eskalerer sterkt.
Jeg har også fundert litt og regnet
litt – kanskje ikke så grundig som representanten Serigstad Valen
– og ett av de områdene som min komité har ansvaret for, er bostøtta. Bare
fra i fjor til i år er det altså 10 000 færre mennesker i dette
landet som får bostøtte. Det er noen av dem vi snakker om når vi
skal bevilge penger til pensjonistene, f.eks., og dem som har uføretrygd.
Ja, hvordan i all verden har det kunnet gå for seg at det har endt
opp sånn, når det bare i løpet av de siste årene har blitt 300 000
flere mennesker i dette landet, og når boutgiftene ikke akkurat
har blitt lavere? Hvordan kan det da ha seg at vi nå i kroner og
øre skal bruke mindre på bostøtte enn det vi gjorde i 2009? Ja,
siden 2009 har vi jo blitt over 400 000 flere mennesker i dette
landet, og boligprisene har økt.
Det er disse menneskene som skal
betale den økte husleia si med mindre inntekt, som dette stortinget
også har bestemt. Man har også bestemt at bostøtta, reglene og nivået
på ytelsen skal være sånn at det er færre som får – det er altså
10 000 færre som får, bare fra i fjor. Det er den virkeligheten
veldig mange andre lever i.
Jeg har nå vært på Stortinget i
20 år, og jeg håper å få lov til å fortsette også. Helt fra første
stund har denne diskusjonen pågått. Først var det med pensjonene.
Og jeg vet ikke hvor mange debatter jeg har vært i på Stortinget
der man har blitt på grensen til mobbet for å ta opp at Stortinget
hadde gullpensjoner som ikke hang sammen med hva slags pensjoner
andre folk hadde, fordi det liksom skulle være så mye mer forferdelig
for en stortingsrepresentant å stå i en jobb noen år og så kanskje
miste den. Ja, det opplever da andre folk også. Det var så veldig
spesielt å sitte på Stortinget, at der måtte vi tjene opp pensjonen
vår på tolv år. Nei, det er ikke det. Jeg har hatt andre jobber
også, jeg har jobbet i barnehage. Det var mye dårligere lønn, og det
var mye dårligere pensjon. Det falt meg f.eks. ikke et sekund inn
at jeg skulle gjøre en dårlig jobb fordi jeg hadde dårlig lønn og
dårlig pensjon. Men det er jo folk som må slutte i jobben der også.
De som jobber i privat næringsliv, opplever jo dette veldig ofte,
at de må slutte i jobben og kanskje ikke har god pensjonsopptjening.
Vi holdt altså på i mange perioder før vi fikk ende på dette, og
etterpå går f.eks. Siv Jensen ut i avisen og akker seg over at det
var da forferdelig at Stortinget satt og holdt på sånn med sine egne
pensjoner – fra det partiet som var aller mest for å beholde de
gullpensjonene vi hadde, og der den tidligere lederen til og med
har tatt sin pensjonssak helt til Høyesterett for å beholde sine
privilegier. Og nå har Stortinget endelig gått med på det. Den kampen
har SV tatt hele vegen og etter hvert fått overbevist de andre om
at er nødvendig.
I dag bruker vi litt tid på dette
fordi vi ser en utvikling nå, gradvis, mot at forskjellene øker
i samfunnet. Jeg opplever ikke at Stortingets flertall er nok oppmerksom
på dette og ser på farene ved det. Det er i sak etter sak etter
sak slik at de som har vanskelige liv, skal motiveres med incentiver
som gjør at de blir fattigere, mens de aller mest velstående og
de som har høyest lønninger, de friskeste og sprekeste og sterkeste
i samfunnet, skal motiveres med skatteletter og med høye lønninger
og belønninger. Det er en oppskrift på økende forskjeller som ikke
er et gode.
Jeg skal avslutte nå, men jeg har
lyst til å si til slutt, til alle dem som holder på med denne urettferdige
retningen på politikken som også vil gjøre at samfunnet får større forskjeller,
og at samholdet mellom oss og fellesskapet svekkes – jeg vil bare
minne om én ting: Ingen har garanti verken for fred, helse, jobb
eller familieforhold, og unge er vi vel neppe evig heller. Hvor
vi er født, har vi ingen innvirkning på. Land der forskjellene er
små og sikkerhetsnettet godt, gjør det bedre. Det kan vi i denne
salen her sikre. Likestilling og likeverd gir tryggere samfunn og
utløser krefter og evner som ikke kommer fram i samfunn der de sterkeste
og rikeste får forsyne seg først, og der de rikeste og friskeste
ikke bidrar like mye til fellesskapet, men drar ifra i egen retning.
Det kan dette stortinget gjøre noe med.
Hvorvidt vi skal lykkes framover
som land, handler om å sikre gode muligheter til utdanning, helsehjelp
og trygghet til folk, og kanskje det aller viktigste: at alle blir
behandlet med respekt, likeverdig, og ikke blir omtalt på en måte
som gjør at de er uglesett og utstøtt. Å være en del av dette fellesskapet
utløser stor vilje til å bidra og delta og ta ansvar for seg sjøl
og andre. Det må Stortinget også gjøre i en sak som handler om hvor
mye vi sjøl skal tjene.
Nikolai Astrup (H) [09:45:48]: Jeg hadde i grunnen ikke tenkt
å tegne meg til denne saken, men da jeg hørte representanten Valens
innlegg, var det vanskelig å la være. Det var en interessant historiefortelling,
men dog ikke en som jeg kjente meg helt igjen i.
Det er en kjent sak at SV var imot
pensjonsreformen. Pensjonsreformen er viktig, og grunnen til det
er at vi trenger et bærekraftig pensjonssystem også for fremtidens pensjonister.
Hvis man ser på det systemet et bredt flertall i denne salen har
vedtatt, kan det ikke være noen som helst tvil om at det er Snorre
Serigstad Valens og min egen generasjon som virkelig kommer til
å merke effekten av pensjonsreformen. Det ligger en mekanisme inne
som gjør at også dagens pensjonister tar en liten del av den omleggingen
som fremtidens pensjonister skal ta del i. Det mener jeg er riktig.
I 1967, da folketrygden i sin nåværende
form ble innført, var pensjonsalderen 70 år, men gjennomsnittlig
levealder var 75 år. Nå var det rett nok noen som pensjonerte seg
tidlig også da, men forventningen var at man skulle være pensjonist
i fem år. I tillegg begynte man kanskje å jobbe når man var 20 år.
I dag er det ikke uvanlig å begynne å jobbe når man er langt oppi
20-årene. Reell pensjonsalder i Norge, inklusiv uførepensjonister,
er 58 år, eller der omkring, og gjennomsnittlig levealder nærmer
seg 85 år. Dette bildet har endret seg fundamentalt, og pensjonsreformen
er et nødvendig virkemiddel for å sikre at også fremtidens arbeidstakere
får sin pensjon.
Det er interessant at representanten
Valen angrep regjeringen her forleden fordi vi ga skattelette til
pensjonister. Det er en side av regnestykket når han viser omsorg
for pensjonistenes kår som han overhodet ikke tar med. Siden 2013
er det altså gitt vel 2,5 mrd. kr i skattelette til pensjonistene,
og i tillegg kommer de 840 mill. kr som blir gitt i revidert nasjonalbudsjett.
Grunnpensjonen til gifte og samboende pensjonister økte med 8 000 kr
per par fra 1. september 2016, minstepensjonen til enslige økte
med 4 000 kr fra 1. september 2016, og vi øker med ytterligere 4 000 kr
fra 1. september 2017. Dette er momenter som representanten Valen
velger glatt å se bort fra når han omtaler pensjonistenes kår.
Det var også mye annet som ble sagt
i representanten Valens innlegg som kanskje må kunne sies å gå litt
utenfor tema – stortingsrepresentantenes lønnsoppgjør. Når det likevel
ble sagt, føler jeg behov for å kommentere på det. Blant annet ble
det stilt spørsmål ved regjeringens og samarbeidspartienes politikk
for dem som trenger samfunnets felles hjelp aller mest. Til det
er det å si at det er ingen regjering i nyere tid som har gjort
mer nettopp for å hjelpe særlig barn i fattige familier, men også
dem som er svakest stilt. Se bare på hvordan behandlingstilbudet
til dem som sliter med rus og psykiske problemer, har blitt vesentlig bedre
gjennom bl.a. kortere ventetider, barnehage er blitt billigere for
familier med dårlig råd, og helsekøene er redusert med 80 000 de
siste fire årene. Sist Høyre satt i regjering, gikk de ned med 50 000,
men i mellomrommet – da Snorre Serigstad Valens parti styrte – gikk
de opp. Dette rammer også de svakeste blant oss.
Det ble også sagt noe, ikke minst
fra representanten Karin Andersen, om at de som har mest fra før,
slipper unna og bidrar mindre og mindre til fellesskapet. Vel, de
10 pst. rikeste i Norge bidrar med nesten 40 pst. av skatteinngangen.
Det er en ganske stor andel av de totale skatteinntektene som Norge
har, og de totale skatteinntektene har økt med vel 65 mrd. kr siden
2013. Det betyr 65 mrd. kr mer som vi kan bruke på velferd og andre
viktige samfunnsoppgaver.
Verdiene må skapes før de kan deles.
Det perspektivet synes å være fraværende i representanten Valens
argumentasjon.
Vi snakker egentlig om lønnsoppgjøret
for stortingsrepresentanter, så jeg skal gi meg der i respekt for
forretningsordenens § 55. Bare en anmerkning til slutt: Det er under
denne regjeringen opprettet en ordning hvor man frivillig kan betale
inn ekstraskatt. Det kan kanskje være et tilbud som representanten
Valen kan benytte seg av, dersom han føler at godtgjørelsen er i
overkant høy.
Presidenten: Presidenten
vil igjen minne om forretningsordenens § 55. Presidenten føler egentlig
nå at vi har fått både et innlegg og et motinnlegg slik at balansen
skulle være opprettet, og anmoder nå sterkt om at man holder seg
til det som saken dreier seg om.
Kirsti Bergstø (SV) [09:52:09]: Takk til representanten Astrup
som tok ordet i saken.
Først en kommentar til synet på
pensjonsreformen. For her er det et spørsmål der høyre- og venstresiden
ofte skiller lag, nemlig om vi har råd til framtidens velferd, om
vi har råd til en trygghet som skal sikre alle også i framtiden, og
også om vi i en tid der flere blir eldre, har råd til framtidens
velferd. Tidligere Unge Høyre-ledere har vel også vært med på å
skrive bøker som «Velferd etter velferdsstaten», og både Unge Høyre
og Høyre har vært aktive debattanter for nettopp å fremme det synet
at velferd er noe framtiden ikke har råd til, og at man skal vise
solidaritet med kommende generasjoner. Men i et sånt budskap og
i en sånn politikk er man også usolidarisk på tvers av klasse og
på tvers av kjønn. Og det er jo nettopp framtidens generasjoner
som taper på pensjonsreformen, som taper på at premisset er kutt
i framtidens pensjon…(presidenten avbryter).
Presidenten: Pensjonsreformen
står ikke på dagsordenen i dag, så jeg ber representanten Bergstø
holde seg til den saken som er på kartet.
Kirsti Bergstø (SV) [09:53:35]: Derfor var det nødvendig
å knytte en kommentar til representanten Astrups innlegg, for jeg
syntes det var overraskende lite innhold rundt den saken vi faktisk
diskuterer i dag, i representanten Astrups innlegg. Jeg var jo veldig
spent på, da Høyre tok ordet, hvordan det vi diskuterer i dag, skulle
forsvares. Det er fremdeles et forsvar jeg savner. For jeg vil oppfordre
til å ta ordet for nettopp å begrunne hvorfor det er riktig at vi
i dag skal bevilge oss selv det tillegget som er foreslått. Jeg
vil oppfordre til å ta ordet fra landets viktigste talerstol og
faktisk forsvare det overfor de tusener av mennesker som har opplevd
reallønnsnedgang, og forklare hvorfor det er rimelig at Stortinget
i dag tildeler seg selv mer enn ti ganger så mye som en gjennomsnittlig pensjonist
har fått gjennom trygdeoppgjøret. Det er jo en talende stumhet i
denne saken, i dette spørsmålet, om hvor mye vi skal øke vår egen
godtgjørelse, og på mange vis øke avstanden mellom vanlige folk
og landets folkevalgte. For det blir en avstand når de som har mest,
får prosenter og ikke kroner, og det blir en avstand når vi har dokumenter
til grunn for saken vi behandler i dag som hevder at prosentene
burde vært større – uten å dvele ved om det kanskje er statens lederlønninger
som burde vært bremset i galoppen; det hadde det også vært interessant
å høre noen synspunkter på fra representantene fra de ledende partiene,
fra regjeringspartiene.
Jeg tror ikke det er sånn at spennende,
interessante, faglig utfordrende stillinger med tillit og med ansvar
innenfor forvaltning og viktige samfunnsoppdrag ville vært ubesatt om
staten hadde magemål i sine lederlønninger. Noen hevder at det er
nødvendig for å få de beste. Det mener jeg mangler forskningsmessig
belegg. Jeg ser ingen grunn til at noen statlige ledere skal være
over eller på linje med statsministeren, for hvis det er sånn at
ansvar er begrunnelsen, hvis det er sånn at det er viktigheten av
arbeidet, bør det jo være et tydelig tak, og det bør være et tak
man også kan samle seg om, og ikke bare en kritikk av at himmelen ikke
er høy nok for dem som har mest fra før. For hvem har vel egentlig
en viktigere jobb her i landet, med mer ansvar, enn nettopp statsministeren?
Det er et prinsipp SV har fremmet flere ganger, men som jeg savner
oppslutning rundt.
Det er ikke bare avstanden i lønn,
i økonomi, i mulighetene som ligger i penger, som øker. Forskjellene
i samfunnet øker. Forskjellene i samfunnet øker, og det er en direkte
konsekvens av den økonomiske politikken som føres. Samfunn med små
forskjeller er gode samfunn å leve i, det er samfunn der folkehelsen
jevnt over er bedre, der kriminaliteten jevnt over er lavere, og
der tilliten jevnt over er større mellom folk. Samfunn med små forskjeller er
gode samfunn å leve i for alle, enten man er fattig eller rik. Og
det burde jo være et mål å skape samfunn med små forskjeller, men
vi ser at dagens regjering gjør det motsatte. Det ser vi i arbeidslivet,
det ser vi gjennom angrepet på den loven som skal beskytte arbeidsfolk
i arbeidslivet, nemlig arbeidsmiljøloven – en vernelov, en lov som
skal sette rammer for arbeidsdagen og for arbeidslivet på en måte
som gjør at vi kan gå på jobb uten å risikere helse, uten å være
usikker, uten å ha uforutsigbarhet i dagen. Det er hensikten med
arbeidsmiljøloven. Der har regjeringen gått til angrep, bl.a. gjennom
å innføre en generell adgang til midlertidige ansettelser. Det øker
forskjellene fordi det gjør at færre får muligheter. Det gjør at
ungdom f.eks. blir stående uten boliglån. Man kan jo bare forsøke
seg på å komme til banken med en midlertidig kontrakt og håpe på huslån.
Det skjer ikke. Og om de ikke flirer av deg, så åpner de i hvert
fall pent døra og ber deg komme tilbake når du har finansieringen
i orden og en sikker inntekt. Og om noen skulle være så heldig –
eller uheldig – å ha en voksende kul på magen samtidig som kontrakten
er i ferd med å løpe ut, er det liten sannsynlighet for at man får
fornyet den i en midlertidig stilling. Man bærer fram et nytt liv med
usikkerheten om man kan forsørge seg selv og ungen sin fordi arbeidet
tar slutt når kontrakten tar slutt. Det skaper større forskjeller,
det skaper en mer utrygg hverdag og et mer utrygt arbeidsliv.
Og mens vi har hatt rekordhøy arbeidsledighet,
har næringsnøytralitet vært mantraet. Så istedenfor å møte ledige oppgaver
med ledige hender, har man ført en passiv næringspolitikk som har
forlenget lidelsen. Dette kombinert med en sentraliseringspolitikk
der man hevder å flytte arbeidsplasser ut, mens det i sannhet er
å bryte opp fagmiljøer i hovedstaden og plassere dem litt rundt
omkring mens det store antallet arbeidsplasser sentraliseres, skaper også
større forskjeller. Det skapes større forskjeller med den politikken
som føres i dag.
Det ser vi også gjennom velferden,
gjennom de velferdskuttene som rammer vanlige mennesker i dette
landet. Og de som har minst, rammes mest. Vi ser det gjennom at
man f.eks. har fjernet feriepengeopptjeningen på dagpenger, noe
som gjør at de som er arbeidsløse, ikke bare har en usikker økonomisk
situasjon, at man sliter med å betale både bolig, brød og bukser
etter hvert, men at man også må se ungene i øynene og si at det
blir ikke ferie, for pappa mistet jobben i fjor, og regjeringen
har bestemt at de som er arbeidsløse, ikke skal få noe ekstra til
ferie – hilsen Siv og Erna. Det er en politikk for økte forskjeller.
Vi ser også at å redusere overgangsstønaden både når det gjelder lengde,
og når det gjelder muligheten for å komme inn i ordningen, er med
på å øke forskjellene, for det er en ordning som skal få aleneforsørgere
til å stå i arbeidslivet med begge bena trygt plantet, der man skal
ha muligheten til kompetanseheving, til utdanning, for nettopp å
kunne forsørge seg selv og ungen sin. Det har man redusert i tid,
det har man redusert inngangsporten til. Og kanskje det mest smålige:
å redusere barnetillegget til de fattigste uføre. Og barnetillegget
er akkurat det ordet sier, nemlig et tillegg for å ha barn – det
tillegget som skal sikre at ungen din kan fortsette på fotballtreningen
når det har blitt vår, og vinteren har gjort føttene større. Det
er en politikk for økte forskjeller. Det er også politikken som
føres gjennom de økonomiske prioriteringene, gjennom 21 mrd. kr
i skattelette til dem som har aller mest fra før, og mindre til
fellesskapet, mindre til å sikre trygghet, tette gapet og heller
forminske forskjeller framfor å forsterke dem. Det føres en politikk
for økte forskjeller.
Presidenten: Dette
er ikke en generell debatt, det er en debatt om våre godtgjørelser.
I § 55 – presidenten må få referere til den – står det at den som
har ordet, retter det til presidenten, og at taleren bør holde seg
strengt til den saken som er under debatt. Jeg vil anmode om at
man har respekt for Stortinget og Stortingets forretningsorden,
og har det i fortsettelsen, ellers ser presidenten seg nødt til
å avslutte debatten.
Kirsti Bergstø (SV) [10:03:23]: Min respekt for Stortinget
kan ikke trekkes i tvil, og absolutt ikke min respekt for forretningsordenen,
men jeg vil allikevel bruke muligheten til å snakke om det som er
vår tids største utfordring, nemlig de økende forskjellene, og en
del av det vi diskuterer i dag, nemlig vår egen godtgjørelse, er
et skritt i retning av økte forskjeller fordi vi i dag skal bevilge
oss selv ti ganger så mye som en gjennomsnittlig pensjonist har
fått i økning gjennom trygdeoppgjøret, og da er det naturlig å forvente
et forsvar for det. Da er det naturlig å ønske at noen faktisk tar
til orde og forteller hvorfor det er riktig at vi skal ta det grepet
i dag, hvorfor det er sånn at vi skal bevilge oss selv midler som
andre mennesker ikke har mulighet til å få, gjennom aktive politiske
grep, og det mener jeg er en debatt som hører hjemme fra landets
viktigste talerstol. Og det er en utfordring som jeg håper at de partiene
som støtter denne lønnsutviklingen, også skal forsvare.
Det er også sånn at virkningen skjer
fra samme dato som når pensjonistene blir avspist med et av tidenes
dårligste trygdeoppgjør, et oppgjør man ikke trodde var mulig skulle
finne sted da pensjonsreformen i sin tid ble diskutert, fordi det
ble sett på som rent teoretisk at man kunne ende opp med redusert
kjøpekraft. Fra samme dato som pensjonistene skal avspises med tidenes
dårligste trygdeoppgjør, etter flere år på rad med dårlige oppgjør,
skal vi berike oss selv, og det mener jeg er et politisk veivalg,
det er et samfunnsvalg, og det er også et valg om hvorvidt man ønsker
en politikk for økte forskjeller og økte avstander eller om man
faktisk ønsker å ta grep for å tette gapet.
Så er det sånn at vi har hatt pensjonspolitisk
gjemsel i dette stortinget etter at den nye regjeringen kom. Det
er en debatt vi har forsøkt å reise gang på gang, nettopp fordi trygdeoppgjøret
avgjør hva man har å leve av. Men jeg registrerer at det er større
interesse for å la sin egen godtgjørelse øke i stillhet enn for
å diskutere de økende økonomiske forskjellene mellom folk i dette
landet.
Snorre Serigstad Valen (SV) [10:06:44]: Jeg kan forsikre
presidenten om at jeg skal forholde meg til forretningsordenens
§ 55, som sier:
«Taleren bør holde seg strengt til
den saken som er under debatt.»
Da vil jeg henlede oppmerksomheten
på grunnlaget for saken, som er lønnskommisjonens forslag til godtgjørelse fra
1. mai 2017. Her heter det:
«Kommisjonen har i likhet med tidligere
år innhentet opplysninger fra flere hold for å kartlegge lønnsutviklingen
i norsk arbeidsliv, både fra privat og offentlig sektor.»
Senere i framlegget gjør lønnskommisjonen
sine egne, subjektive vurderinger av hva som er en musikalsk framgangsmåte
for å fastsette godtgjørelser til Stortinget. De skriver:
«Selv om det er kommisjonens oppfatning
at godtgjørelsen til regjeringens medlemmer over noe tid bør oppjusteres
for å komme i bedre samsvar med sammenlignbare lederlønninger i
staten, anser kommisjonen at heller ikke 2017 er det rette tidspunktet
for å heve godtgjørelsen (…).»
Bakgrunnen for dette er at nettopp
kommisjonen selv peker på den økonomiske situasjonen vanlige norske
lønnstakere befinner seg i. Det må helt åpenbart være slik at å diskutere
utviklingstrekkene i lønnsutviklingen til folk flest i samfunnet,
pensjonister og lønnsmottakere er relevant for å diskutere fastsettelsen
av Stortingets lønn.
Her oppe på galleriet sitter det
en gjeng ungdommer. De skal, som representanten Astrup var inne
på, jobbe mye lenger enn det tidligere generasjoner har måttet gjøre
for å tjene opp full pensjon. Er hvor lenge de må jobbe for å få en
like god pensjonstilværelse som stortingsrepresentanter får, ikke
å anse som relevant for saken når vi diskuterer Stortingets økonomiske
ordninger for seg selv? Selvfølgelig er det relevant – selvfølgelig
er det relevant for denne saken at forskjellene i Norge øker. Selvfølgelig
er det relevant at vi snart passerer 100 000 barn som lever i familier med
vedvarende lav inntekt. Selvfølgelig er det relevant å peke på at
reallønnsutviklingen for folk flest i Norge i fjor var negativ.
Det er derfor kommisjonen selv slår
fast at de heller ikke i år foreslår den massive økningen i godtgjørelser
for stortingsrepresentanter som de signaliserer at de egentlig kunne
tenkt seg. I lønnskommisjonens og presidentskapets oppfatning er
det slik at dette er et moderat oppgjør. Og hvis de kan legge fram
en sak og argumentere på den måten, må da ett av partiene på Stortinget
kunne si at nei, vi mener det er langt mer rimelig at Stortinget
nøyer seg med den kronemessige økningen de unner en vanlig norsk
pensjonist. Det er strengt tatt å forholde seg helt til saken.
Så er jeg veldig glad for at representanten
Nikolai Astrup tok ordet, for nettopp i dette saksframlegget går
det fram at det ikke er en automatisk justering av Stortingets godtgjørelser
som finner sted. Det er en subjektiv vurdering presidentskapet har
gjort av den rådende politiske situasjonen, som ligger til grunn
for hva de synes er en korrekt fastsettelse av Stortingets godtgjørelse
for 2017. Det må bety at hver enkelt representant i salen i dag
som skal stemme over disse godtgjørelsene, har en mening om hva som
er riktig nivå på Stortingets godtgjørelser for 2017. Vi følger
ikke en fast tabell. Vi følger ikke en formel. Vi gjør en vurdering.
Presidentskapet ønsker – selvfølgelig
– at Stortinget skal slutte seg til presidentskapets vurdering.
Men da kunne jeg ønske meg at presidentskapet deltok litt mer aktivt
i debatten. Hvordan har presidentskapet reflektert, og vurdert,
når de har lagt kommisjonens innstilling til grunn? Grunnen til
at jeg spør, er nettopp at det er kommisjonen som bringer politikk
inn i bildet. Det er kommisjonen som sier at gitt den økonomiske
situasjonen folk flest i Norge befinner seg i, vil den nøye seg
med en økning i godtgjørelsen på 21 000 kr.
Astrup kom med en interessant oppfordring,
og det var å benytte seg av ordningen for innbetaling av frivillig
skatt som regjeringen – kanskje særlig Fremskrittspartiet – har vært
så smart å innføre. Det må jeg si: Jeg har stor respekt for den
typen politiske manøvrer. Den var smart. Men så er det slik at vi
representanter fra SV betaler ekstra frivillig skatt. Vi har en
partiskatteordning som gjør at vi betaler om lag 80 000 kr hvert
år i tillegg til den skatten andre stortingsrepresentanter betaler.
Representanten Karin Andersen, som hadde ordet litt tidligere i
dag, har bare siden 2001 betalt om lag 1,15 mill. kr i ekstra skatt
på sin inntekt.
Jeg skal være ærlig og si at hovedårsaken
til at vi benytter oss av denne partiskatteordningen, er at vi er
et lite parti som trenger de inntektene. Men en annen viktig grunn
er at det bør være et mål at stortingsrepresentantene lever et liv
som ikke er fullstendig atskilt fra den livsstilen folk flest har
– de menneskene vi er valgt av, de menneskene vi representerer.
Det skal ikke være slik at folk kvier seg for å gå ut av Stortinget,
men tvert imot blir sittende i periode etter periode av økonomiske
grunner – fordi man kan gå med stort økonomisk tap når man går ut.
Å sitte på Stortinget er et privilegium. Å sitte på Stortinget er
et stort ansvar. Å sitte på Stortinget lønnes ikke primært i penger,
det lønnes i den tilliten en er gitt av sine velgere, det en skal
forvalte.
Det stemmer, det som representanten
Astrup var inne på, at pensjonistene i Norge har fått 2,5 mrd. kr
i skattekutt i løpet av perioden. Det han ikke nevnte, var at 80 pst. av de
skattekuttene er kutt i formuesskatten. Det er det sikkert mange
pensjonister med lave folketrygdpensjoner og minstepensjonister
som blir kjempeglade for – eller ikke. Det representanten Astrup
nevnte, var at innretningen på de skattekuttene er den samme som
innretningen på de øvrige skattekuttene regjeringen har stått for
i denne perioden: en ekstremt skjev fordelingsprofil – en så skjev
fordelingsprofil at jeg ville hatt problemer med å finne det på
på forhånd. Hvis jeg hadde advart mot fordelingsprofilen i høyresidens
skattepolitikk de siste fire årene, i valgkampen i 2013, ville Høyre
sannsynligvis sagt at jeg drev med skremselstaktikk. Det er altså
sånn – som jeg gjorde rede for tidligere i dag – at den rikeste
promillen i Norge har fått mer enn 200 000 kr hver i skattekutt.
At en stor andel av de samlede formuesskattekuttene i Norge da har
tilfalt pensjonister – de rikeste pensjonistene – er ikke et argument
for at den vanlige, jevne norske pensjonist har fått det noe bedre.
De har tapt kjøpekraft.
I stedet for å få en debatt om hva
pensjonistene mener om regjeringens politikk, kan vi se på protokolltilførslene fra
trygdeoppgjøret, der Unio, Forsvarets seniorforbund og Seniorsaken
skriver følgende:
«Unio, Forsvarets seniorforbund
og Seniorsaken viser også til kravet om at regjeringen legger fram
trygdeoppgjøret til reell behandling i Stortinget før sommeren.
Dette er nødvendig for at Stortinget kan se reguleringen av grunnbeløpet
og pensjonene i sammenheng med behandlingen av Revidert budsjett
for 2017.»
Det skjedde altså ikke.
De skriver også:
«Organisasjonene mener dagens regulering
bidrar til å svekke oppslutningen om Pensjonsreformen.»
YS skriver følgende:
«Strukturelle effekter i arbeidsmarkedet
har preget TBU-tallene for lønnsvekst i 2016 på en slik måte at
det er god grunn til å anvende reguleringsforskriftens bestemmelser
om «særlige forhold» ved reguleringen i 2017.»
LO skriver følgende:
«LO er skuffet over Regjeringens
manglene vilje til en omlegging av reguleringen, som gir mindre
svingninger i inntektsveksten til pensjonistene og er bedre forankret
i den økonomiske utviklingen på lengere sikt.
LO beklager videre at pensjonistene
i år ikke sikres realinntektsvekst, og peker særlig på situasjonen
for minstepensjonistene.»
Akademikerne skriver følgende:
«Akademikerne viser til muligheten
reguleringsforskriften gir for å ta hensyn til «særlige forhold».»
De skriver videre at det er
«dokumentert at struktureffekter
har trukket den målte lønnsveksten ned».
Videre skriver de:
«Vi er skuffet over at regjeringen
ikke følger opp dette.»
Dette er, i likhet med godtgjørelsen
vi vedtar i dag, politiske valg flertallet i Norge har tatt. Det
politiske flertallet i Norge har bestemt seg for at det er greit
at den jevne pensjonist får lavere kjøpekraft tre år på rad. Det
politiske flertallet i Stortinget har samtidig bestemt seg for at
det ikke er viktig nok til å ha en debatt om i Stortinget. Og det
samme politiske flertallet sier i dag at det er viktig nok å få
økt godtgjørelsen til Stortinget, til at vi skal sette av tid til
en debatt om det, og at vi, i kraft av vår posisjon, fortjener ti ganger
så mange kroner i tillegg i år som det en gjennomsnittlig norsk
pensjonist får.
Astrup har helt rett i én ting.
Han sa:
«Verdiene må skapes før de kan deles.»
Det har han helt rett i, men at
det skulle være relevant for fastsettelsen av stortingsrepresentanters
godtgjørelse, har jeg problemer med å forstå. Det er ikke stortingsrepresentanter
som skaper verdier. De som skaper verdiene i samfunnet, sitter ikke
i denne salen. De bygger hus, de vasker, de jobber i prosessindustrien,
de er fiskere, de jobber på oljeplattform, og de har alle måttet
tåle reallønnsnedgang – i motsetning til stortingsrepresentantene.
Og nettopp det at de har måttet tåle reallønnsnedgang, brukes av
lønnskommisjonen og presidentskapet selv som argument for at vi
i år skal vise moderasjon og bare bevilge oss selv ti ganger så
mye penger som en gjennomsnittlig norsk pensjonist får.
Jeg synes det hadde vært verd å
høre refleksjonene fra partiene som skal stemme for dette i dag,
rundt hvorfor de synes det er et moderat oppgjør.
Presidenten: Da
vil jeg takke representanten Serigstad Valen for at han i sitt innlegg
holdt seg til § 55.
Torgeir Knag Fylkesnes (SV) [10:17:02]: Eg kjem også i mitt
innlegg til å halde meg strengt til Stortingets forretningsorden
§ 55. Eg kjem til å halde meg til det denne saka strengt tatt gjeld.
Det er jo ulike vurderingar av kva
som faktisk gjeld her. Dei fleste har vel berre tenkt at dette skal
vere ei sak ein skal gå forbi i stillhet, og at dette ikkje er ei
sak ein faktisk skal diskutere – at ein faktisk skal ta tak i dei
vurderingane kommisjonen har gjort, at ein faktisk skal sjå seg
sjølv i spegelen når ein fastset den økte godtgjersla til stortingsrepresentantane.
Men ein skal ikkje blande ubehag med forretningsordenen, ein skal
ikkje blande denne saka med ubehag. Eg har full respekt for det
ubehaget enkelte føler, men det er irrelevant for denne saka. Det
som er relevant for denne saka, er lønsutviklinga i samfunnet, og
at vi som stortingsrepresentantar ser oss sjølve i spegelen ut frå
den utviklinga.
21 600 kr er det vi skal stemme
over i dag. Vi i SV har andre forslag, f.eks. det mest imøtekomande,
at vi skal ha den same lønsutviklinga i kroner og øre som gjennomsnittet
av lønsgruppene i samfunnet – da er vi nede i 14 000 kr. Elles føreslår
vi at vi skal vise lojalitet overfor dei som verkeleg har kome dårleg
ut i den lønsutviklinga som har vore dei siste tre åra, nemleg pensjonistane,
ved at vi skal ha den same lønsutviklinga som dei. Det ville vere
å vise ein lojalitet til kven vi representerer. Men i staden skal
Stortinget fortsetje å vedta ein stor lønsauke til seg sjølv – 21 600 kr
– mens resten av befolkninga får vesentleg mindre. Vi ligg i det
heilt øvre sjiktet i samfunnet.
I ei tid der ein ber partane i arbeidslivet
vise moderasjon, aukar vi meir enn det til oss sjølve. Vi er no
inne i ei utvikling der ein stadig større del av inntektene frå
verdiskapinga i dette samfunnet blir flytta frå dei som har mindre
i inntekt, til dei som har meir i inntekt – frå folks ærlege arbeid
over til kapitalen. Dette ser vi klart dersom ein går inn i saka
og ser den statistikken kommisjonen byggjer denne saka på, at dette
er samfunnsutviklinga.
Det er den kapitalintensive delen
av det norske samfunnet som det blir jubla for, mens den arbeidsintensive
delen blir svekt. Eg vil også berre seie at representanten Astrup jo
har heilt rett: Ein må skape verdiar før ein kan begynne å fordele.
Det er faktisk arbeid som skaper verdiar. Kapital er ikkje det som
skaper verdiar. Det er folks ærlege arbeid som må vere utgangspunktet
for all verdiskapinga i dette samfunnet.
Som ein gründer – som vi elles jublar
for – sa til meg nyleg: Vi som ikkje har mykje pengar, vi må inn
tidlegare og tidlegare i prosessar før kravet om kapital skyv oss
ut. Det er verdt å merke seg at også gründerar – folk som ikkje har
mykje kapital, men har ein god idé og mykje arbeidsinnsats – no
merker at dei blir skubba tidlegare og tidlegare ut av prosessane
på grunn av at kravet om kapital aukar og aukar etter kvart som
ideen kjem ut i livet. Denne utviklinga ser vi på samfunnsområde
etter samfunnsområde. Kvifor skjer det? Jo, det skjer fordi alt
mellom himmel og jord skal bli gjort til ein marknadsplass og bli
påført gjeld.
Dette er heilt relevant for den
diskusjonen vi har, for når ein ser på korleis inntektsutviklinga
er i samfunnet, ser ein at stadig meir av inntektene blir knytte
til gjeld. Vi ser dette i bustadmarknaden, der dereguleringa gir
vanvitige prisar og skyhøge lån som fører til at stadig meir av
inntekta til folk går direkte til å betene finanskostnader. Aldri
tidlegare har like mykje av inntekta vår gått til å bu, eller sagt på
ein annan måte: Aldri tidlegare har finansverda tent like mykje
på heimane til folk.
Ved å gjere vanlege ting i samfunnet
om til finansobjekt og ved å deregulere samfunnsområde får ein denne
utviklinga. Resultatet er alltid at det er dei som sit øvst ved bordet,
som vinn. Og der sit vi. Dei andre, vanlege arbeidsfolk, er taparar.
Det er akkurat denne utviklinga
vi set eit godkjent-stempel på i dag ved å auke våre eigne inntekter
ufatteleg mange gongar meir enn for dei som har minst i dette samfunnet.
Vi ser altså annleis på vår eiga inntekt enn inntekta til vanlege
folk. Vi erklærer at vi er ein del av denne eliten. Vi vil vere
med på deira lønsgalopp. Kvar er lojaliteten?
Berre for å kaste litt lys over
samfunnsutviklinga på nokre viktige område som Stortinget har eit
vesentleg ansvar for, ønskjer eg å trekkje fram tre eksempel for
inntektsutviklinga, for tre grupper. Den eine er kvinner, den andre
er bønder, og den tredje er fiskarar.
Det er ei kjensgjerning – det har
Stortinget erklært i tidlegare behandlingar – at vi har ein kjønnssegregert
arbeidsmarknad i dag, der kvinner i dei kvinnedominerte yrkene tener
vesentleg mindre enn i dei mannsdominerte. Løna til kvinner er no
87 pst. av løna til menn, målt som forskjellar i timeløn. Fram til
midten av 1980-åra var det ein kraftig reduksjon i timelønsforskjellen
mellom kvinner og menn, men dei siste tiåra har utviklinga stort
sett stått stille.
Årsakene til kjønnsforskjellane
i timeløn er mange og samansette. Kjønnsforskjellane i løn er størst
blant to grupper: fagutdanna og dei med høg utdanning. Menn med fagutdanning
tener langt betre enn kvinner med fagutdanning. Dette blir bl.a.
forklart med at mannsdominerte fagutdanningar typisk fører til betre
betalte jobbar i privat sektor, mens kvinnedominerte fagutdanningar
fører til dårlig betalte jobbar innanfor helse- og omsorg og utdanning
i offentleg sektor. Blant høgt utdanna finn vi typisk menn i høgt
løna jobbar i privat sektor og kvinner i relativt sett dårlegare
lønte jobbar i offentleg sektor. Det er faktisk slik at også timelønsforskjellar
mellom kvinner og menn stig høgare i inntektsfordelinga, også når
vi ser på forholdsvis like kvinner og menn. Menn får altså høgare
avkasting av si investering i utdanning i arbeidslivet over hele
lønsfordelinga, men mest på toppen. Rundt ein firedel av lønsforskjellane
mellom kvinner og menn som har like lang utdanning og er i same
alder, kan bli ført tilbake til lønsforskjellar mellom næringar,
men det finst også lønsforskjellar innanfor næringar. Finansnæringa
har dei største timelønsforskjellane, der tener kvinner berre 70 pst.
av løna menn får for same type jobb, ansvar og utdanning.
Det er også andre faktorar enn kvar
ein er på arbeidsmarknaden, som har betyding for det vedvarande
lønsgapet. Barn betyr framleis relativt mye for timelønsforskjellar
mellom kvinner og menn. Timelønsforskjellen mellom mødrer og fedrar
er over dobbelt så stor som forskjellen i timeløn mellom kvinner
og menn utan barn. Kvinner er altså i ferd med å ta igjen menn når
det gjeld utdanning og yrkeserfaring, men når kvinner og menn med
same humankapital og familiesituasjon blir samanlikna, er lønsforskjellen
framleis til stades, og lønsgapet innanfor yrke og næringar ser
ut til å auke.
Kvifor har vi denne situasjonen?
Dette er ei verkelegheitsbeskriving som er opplesen og vedtatt,
men likevel fortset dette. Jo, fordi det kollektive forhandlingssystemet vårt
er organisert slik at det held lønsgapet oppe. Forhandlingssystemet
er bygd opp slik at det er dei såkalla frontfaga som forhandlar
først og legg premissane for lønsforhandlingane i andre næringar.
Frontfaga, eller dei konkurranseutsette næringane, er i stor grad
mannsdominerte. Dette fører til at lønene i dei kvinnedominerte
næringane til ein viss grad relaterer seg til at dei ikkje skal
drive lønene ytterlegare opp i konkurranseutsett industri. Difor
har det blitt peika på gang på gang overfor Stortinget og regjeringa
at lønsgapet aldri vil kunne bli tetta om ikkje staten tar initiativ
til å utvide dei rammene for dei kvinnedominerte gruppene, dvs.
å vere villig til å auke lønene for desse yrkene ut over det som
blir forhandla fram i frontfaga.
Likelønskommisjonen kalla dette
for likelønspott, noko som SV har følgt opp her i Stortinget. Erna
Solberg kalla dette i valkampane i 2009 og 2013 for kompetansepott. Men
når det kjem til stykket, har ingenting skjedd. Ingen initiativ
har blitt tatt frå noka regjering. Lønsgapet fortset å vere det
same. Det er ei marginal positiv utvikling, berre takka vere endringane
i foreldrepermisjonen.
Det er lett å la ei sak som denne
suse gjennom rommet utan debatt – håpar ein – men når det kjem til
situasjonen til over halvparten av Noregs befolkning, da er det
vanskeleg å få til endringar. Da er det vanskeleg å ta nokon grep, sjølv
om vi har sett denne utviklinga i tiår etter tiår. Eg spør igjen:
Kvar ligg lojaliteten i denne saka når vi gjer det så lett for oss
sjølve å auke vår eiga løn og gjør det så vankeleg å auke i dei
kvinnedominerte yrka? Kvar ligg lojaliteten?
Dersom ein ser på kva dei kvinnedominerte
yrka er, er dei berarar av velferdsstaten. 80 pst. av dei som jobbar
i kommunane i Noreg i dag, er kvinner, i det offentlege generelt
er det 70 pst. Det er dei kvinnedominerte yrka som på mange måtar
er det vi jublar for som den norske modellen, velferdsstaten. Dei
er berarar av velferdssystemet vårt, og så behandlar vi dei på den
måten vi gjer, og oss sjølve på ein heilt annan måte.
I landbruket er vi no oppe i ein
ganske kritisk situasjon i landbruksoppgjeret, der det verkar som
det er fleirtal for å sende saka tilbake til partane og forhandle
vidare med nye rammer. Det som gjer dette landbruksoppgjeret så
interessant, er at bøndene ønskjer eit oppgjer der dei får den same
lønsutviklinga som gjennomsnittet i SSBs tal, altså 14 000 kr. Dei
krev ikkje 21 600 kr, dei krev det same som gjennomsnittet har i
lønsutvikling. Regjeringa la opp til at dei skulle få 7 000 kr i
lønsauke, med totale rammer på 410 mill. kr – altså ei halvering
av gjennomsnittet og ein firedel av det Stortinget i dag vedtar
å gi seg sjølv. I etterkant har det vore forhandlingar på Stortinget,
når regjeringa og partane i oppgjeret ikkje klarte å bli einige.
Det såg lenge ut som om det var mogleg å få til eit fleirtal i opposisjonen,
men plutseleg hoppa Venstre av og allierte seg med regjeringspartia.
I morgon skal vi behandle den saka, men det som gjer ho så relevant
for denne saka i dag, er kravet om å ha lik gjennomsnittlig utvikling.
Det ser det ut som at Stortinget no kjem til å avvise. Det avviser
Stortinget i morgon. Dei avviser bøndenes krav om å ha den same lønsutviklinga
i morgon, men i dag køyrer ein utviklinga i kroner for stortingsrepresentantane
langt over det. Kvar er lojaliteten? Kvar er lojaliteten i denne
salen? Kvifor er det ingen som tar ordet når ein ser seg sjølv i
spegelen? Her har ein verkeleg anledninga til det. Kvar er samfunnsdebatten
rundt dette? Er dette berre noko vi skal la skure og gå, at vi skal
gjere oss sjølve til den eliten vi er, og la lojaliteten til resten
av samfunnet vere?
Over til fiskeri: Det har vore eit
fantastisk godt fiske dei seinare åra takka vere eit historisk godt
samarbeid mellom Noreg og Russland om forvaltinga av dei store fiskeressursane
utanfor norskekysten. Takka vere god forvalting og kvotestyring
frå vekslande regjeringar si side har vi klart å halde bestandane
i Noreg på eit kjempegodt nivå. Det betyr, i den situasjonen vi
er i no, med rekordmykje fisk, rekordhøge prisar i marknaden og
ein kjempegod valutasituasjon, at norske fiskarar tener veldig gode
pengar. Det er det store bildet. Men dersom ein berre tittar litt
under den inntektsutviklinga i den gruppa, dersom ein ser på kva
som er lønsutviklinga til fiskarane, og korleis ho vil kunne sjå ut
framover, vil eg rette merksemda på ein rapport frå Konjunkturbarometer
for Nord-Noreg. Dei har ein rapport som Menon Economics, Nofima
og Salt har utvikla for dei. Dei tittar litt bak tala i norsk fiskerinæring,
og utviklinga der er alarmerande. For kva er det som går føre seg
der? Jo, vi ser at ein stadig mindre del av inntektsutviklinga i
fiskeria går til dei som faktisk gjer arbeidet. Sidan vi har hatt
statistikk på fiskeri i Noreg, har aldri fiskarar tent så lite av
sitt eige fiske som i dag. Aldri tidlegare har nokon utanfor, passive
eigarar,  folk som har eigardelar i båtar, som har gitt lån – tent
så mykje som i dag. Den gruppa som på mange måtar representerer
kystkulturen, og som på mange måtar representerer grunnlaget for
at vi har busetjing i dette landet, har kome i ein situasjon der
det er andre menneske som tener meir og meir av deira arbeid. Og det
er akkurat den utviklinga denne regjeringa jublar for når dei ønskjer
å deregulere også dette samfunnsområdet – opnar opp for kjøp og
sal av kvotar, opnar opp for at ... (presidenten klubber).
Presidenten: Representanten
Knag Fylkesnes må være så snill å holde seg til saken. Dette dreier
seg om våre godtgjørelser. Presidenten vil også minne om at vi har,
med dette Stortingets store flertall, opprettet en lønnskommisjon
som gir en anbefaling vi skal behandle. De fastsetter i realiteten
lønningene. Det er lite relevant å diskutere om vi skal ha en lønnskommisjon
for å vurdere alle samfunnets områder. Vi diskuterer nå om vi skal
vedta det lønnskommisjonen har fastsatt, og som vi skal bestemme
her i dag. Representanten må være så snill å forholde seg til det.
Torgeir Knag Fylkesnes (SV) [10:32:49]: Eg held meg veldig
strengt til det, for eg har lest saka dette byggjer på. Eg har faktisk
sett meg inn i ho. I den saka som er grunnlaget for denne debatten,
viser ein jo til lønsutviklinga for alle samfunnsområde i dette
landet. Det er eit eige tema der ein gjer vurderingar av det. Det
er dei vurderingane vi i dag blir inviterte til å slutte opp om,
og det er der SV seier at nei, vi er ikkje einige i desse vurderingane.
Dette er grunngivinga for kvifor vi ikkje er einige i desse vurderingane.
Da viser vi, med utgangspunkt i den taletida vi faktisk har, til
ulike eksempel og samfunnsområde, noko som forsterkar denne grunngivinga.
Eg vil berre minne om at dersom
ein definerer § 55 så strengt at ein må halde delar av saksgrunnlaget
utanfor saka når ein diskuterer ho, da har ein jo skapt ein presedens for
andre saker som eg verkeleg ikkje trur Stortinget ønskjer. Eg vil
understreke: Ikkje gjer ubehag til ein del av vurderinga av § 55.
Eg vil be om at eg kan fortsetje med den taletida eg har her, og
kanskje til og med få målt til enda nokre minutt slik at eg kan
fortsetje resonnementet eg var inne i.
Eg skal love at eg også skal kome
til ei avslutting her, og eg skal til og med klare å gjere det innanfor
taletida, for eg har rett og slett ikkje nok på hjartet til å halde
på 12 minutt til – sjølv om eg kunne klart det, og det ville vore strengt
innanfor temaet.
Eg var inne på det som er samfunnsutviklinga
innanfor fiskeriet. Det er altså slik at ein stadig større del av
inntektene frå fiskeriet går til dei som ikkje gjer jobben, dei
som ikkje fiskar, men som er passive eigarar i denne næringa. Rapporten
frå Konjunkturbarometer for Nord-Noreg meiner eg er ein fantastisk
god rapport som er ekstremt alarmerande for utviklinga på sjøen,
for det betyr at det er vanlege arbeidsfolk som blir svekte, og
at det er investorane som tener. Korleis har dette skjedd? Korleis
har dei stolte norske fiskeria plutseleg blitt ein arena for investorane? Korleis
har det skjedd?
Der kjem vi inn på det som er dereguleringa
i dette, og det har direkte konsekvensar for inntektsutviklinga
for denne viktige gruppa i det norske samfunnet. Ein har deregulert
kvotesystemet. Kvotesystemet er bygd opp på ein slik måte at ein
kan kjøpe kvotar og selje dei osv. Ein har gjort det til ein marknadsplass,
ein har gjort det til finansobjekt som kan bli omsette på same måte
som ting som er på den norske børsen. Dette driv opp prisane og
gjer at stadig fleire fiskarar må ta opp gjeld for å kunne kjøpe
ein større kvote, og slik har det ført til at unge menneske ikkje har
sjanse til å kjøpe seg inn i det lukka fisket. Det er no slik at
for ein heilt normal kvote må ein ungdom ut med 4–5 mill. kr for
å kjøpe rettar. Kven i all verda av ungdomane i dag har råd til
det? Det er ingen. Ein stengjer dei ute frå fisket utanfor heimbygda
si med denne samfunnsutviklinga.
No har utviklinga gått så langt
at ein stengjer også effektivt kystsamfunnet utanfor, for kapitalen
i Noreg i dag er jo ikkje samla langs norskekysten, han er ikkje
samla i Nord-Noreg. Snarare tvert om: 40 pst. av kapitalen i Noreg i
dag er i Oslo og Akershus. Så ein ser korleis eigarskapet blir flytta
frå arbeidet, frå dei geografiske områda der ein er i nærleiken
av fiskeressursar, og til andre. Det er den ønskte utviklinga ein
vil ha her. Korleis klarer representanten Astrup å få det til å
vere eit spørsmål om å skape verdiar før ein fordeler dei? Det er
jo snarare det motsette ein ser her.
Til alle dei som meiner ein skal
ha lik lønsutvikling i kroner for norske bønder i dag, noko som
er eit stort fleirtal på Stortinget: Vurder i alle fall å stemme
for forslag nr. 3 frå SV. Det vil føre til den same lønsutviklinga
som vi ønskjer for norske bønder – lik i kroner. Eller for dei som
er opptekne av at minstepensjonistane skal få ein betre situasjon:
Vurder å stemme for forslag nr. 1. Det er jo ikkje slik at vi har
for lite pengar, vi som sit på Stortinget, men det vi i alle fall
kan vise i denne saka, er kor lojaliteten er.
Olemic Thommessen hadde her
overtatt presidentplassen.
Presidenten: Representanten
Snorre Serigstad Valen får ordet til en kort merknad, begrenset
til 1 minutt.
Snorre Serigstad Valen (SV) [10:37:41]: Jeg har brukt opp
min taletid, så det blir med en kort merknad.
Jeg vil takke for debatten. Det
er ikke så mange som har deltatt, men jeg synes den har vært opplysende,
nettopp i kraft av det. Derfor vil jeg gi honnør til Høyre, som
tar ordet og forklarer hvorfor de mener den foreslåtte økningen
i godtgjørelsen for Stortingets representanter er riktig. Det står
det respekt av, det er et helt fair standpunkt. Det jeg stusser
over, er at resten av partiene i Stortinget later som om det er
automatikk i at godtgjørelsen for stortingsrepresentanter skal øke
med 21 000 kr, for det er det ikke. Hele grunnlaget for saken er
lønnskommisjonens subjektive vurdering av lønnsutviklingen i det
norske samfunnet og hva som er å anse som riktig. Kommisjonen sier
at de kunne tenkt seg en større økning, men det er ikke tilrådelig på
grunn av den økonomiske situasjonen. Derfor er vi moderate og bevilger
oss selv 21 000 kr. Det betyr at man må anta at partiene i Stortinget
i dag, når de vedtar denne økningen av godtgjørelsen, selv har vurdert
om de mener det er riktig, og kommet til at det er riktig at en
stortingsrepresentant får (presidenten klubber) …
Presidenten: Da
er taletiden ute.
Nils Aage Jegstad (H) [10:38:53]: Det er tydeligvis mange
saker man kan ta opp i en debatt, og jeg synes den debatten vi har
hatt i dag, vel egentlig har vært en demonstrasjon som nesten grenser
til å øke politikerforakten. Det er noe med at vi i Stortinget har
en dagsorden, vi skal jobbe sammen om prosjekter, vi har mange vedtak
vi skal fatte, og vi skal i utgangspunktet selvfølgelig ende opp med
et resultat.
Denne debatten har egentlig et litt
feil utgangspunkt, for vi har nå fått en lønnskommisjon som anbefaler
et lønnstillegg på 2,4 pst. Vi blir også underkastet konsumprisindeksens
bestemmelser. Konsumprisindeksen er nå på 3,6 pst. Det betyr faktisk
at også Stortingets medlemmer må tåle en reallønnsnedgang når vi
har en moderat økning. Det er jo ikke helt uvanlig i samfunnet at
man bruker prosentvise tillegg, det er en god tradisjon for det,
og derfor ser jeg ikke helt poenget med at vi i Stortinget skulle fravike
et prosenttillegg slik som det er oppstilt her.
Så må jeg si at jeg kjenner meg
ikke helt igjen i den beskrivelsen som vi etter hvert har fått av
oss – hvor usosiale og helt umulige vi er, vi som står for det som
er innstillingen. Vi har faktisk, tror jeg – de fleste av oss –
en bakgrunn fra arbeidslivet, vi er næringsdrivende en del av oss,
vi vet hva lønn er, og det er ikke alle som har hatt høy lønn. I
det hele tatt er vi vanlige mennesker. Vi har også hjerte for det som
skjer i samfunnet for øvrig, men vi har forskjellige måter å møte
utfordringene på, og det mener jeg vi må respektere hverandre for.
Jeg synes dette er passe taletid.
Vi har faktisk en reallønnsvekstnedgang, vi også, sett i relasjon
til konsumprisutviklingen, som nå er større enn den lønnsveksten
vi tillater oss å ta.
Kirsti Bergstø (SV) [10:41:25]: Jeg vil takke for debatten.
Jeg vil takke Høyre, som tar ordet i debatten, selv om jeg fremdeles
savner et klart forsvar for dagens vedtak.
Jeg har et par kommentarer til foregående
taler, representanten Jegstad. Jeg tror veldig få i Norge synes
synd på stortingsrepresentanter om vi skulle tape kjøpekraft. Vi befinner
oss på en helt annen lønnsskala enn det store flertallet, og det
er utgangspunktet SV har i dagens debatt.
Jeg vet også veldig godt hva lønn
er. Jeg vet at da jeg som nyutdannet sosialarbeider skulle klare
å betjene boliglån, var det en krevende situasjon. Jeg har flere
ganger stått i butikken og ikke hatt dekning på kortet idet matvarene
skulle betales. Heldigvis har det vært en kjenning bak i køen som
kunne legge ut, men det er jo den typen opplevelser som vi som er
her, er forskånet for, fordi vi er på en helt annen lønnsskala,
og da blir det også en helt annen debatt.
Man kan si at det er gjort vurderinger
av hvor mye godtgjørelsen skal økes, osv. Det vi ikke kan akseptere,
er den passive holdningen som ligger her, den talende stillheten som
er i saken, som er i salen. Det er det vi har prøvd å røre ved –
og vise at det faktisk er aktive valg vi tar. Vi vedtar vår egen
godtgjørelse i dag med aktive stemmer og med aktive stemmer imot,
og vi er invitert til å ta stilling til nettopp spørsmålet rundt
økning av godtgjørelsen. Vi har i dag fremmet tre ulike alternativer
for å vise at det er andre måter å gjøre det på, at det finnes andre
vurderinger rundt denne saken.
Så vil jeg helt til slutt spørre
representanten Jegstad hva han tror virkelig øker politikerforakten.
Er det at vi øker vår egen godtgjørelse i stillhet, eller at vi
faktisk tar en diskusjon rundt hvor stor avstand det skal være mellom
en vanlig lønning og vår egen godtgjørelse? Er det at vi har en
diskusjon rundt utviklingen av folks økonomiske situasjon, eller
er det at vi bare banker igjennom – på behagelig vis – vår egen
økning i godtgjørelse? Hva som øker politikerforakten, kan virkelig
diskuteres, men det er neppe innenfor forretningsordenen i dag.
Nils Aage Jegstad (H) [10:44:51]: Jeg tror i hvert fall ikke
at politikerforakten blir større om vi bevilger oss et tillegg som
er på linje med det alle andre bevilger seg. Hele grunnlaget for
denne debatten har vært at man har framstilt det som at vi får en
reallønnsvekst som er større enn alle andres, men det gjør vi ikke.
Vår vekst er på 2,4 pst. Prisveksten er på 3,6 pst. Dette er derfor
ikke en reallønnsvekstbevilgning. Vi holder oss til det som alle andre
gjør.
Dette er et system som det norske
samfunnet er bygd på. Man har ulik lønn for den jobben man gjør,
avhengig av utdanning og ansvar. Det å være stortingsrepresentant innebærer
et mye større samfunnsansvar enn jeg har som bonde, f.eks. Jeg er
gårdbruker, jeg har tjent mine penger på gården i alle år. Men jeg
har også vært politiker, og jeg oppfatter at det å påta seg det
samfunnsansvaret det er å være politiker, er en verdi i seg selv.
Og jeg tror de aller fleste setter pris på den jobben som politikerne
gjør.
Det som SV har gjort her, er å uthule
noe av – jeg holdt på å si – Stortingets verdighet. Man skal snakke
om det saken gjelder, og de har gått langt utover det som ligger
i § 55. Vi har sittet her og hørt og hørt. Det er skapt et bilde som
jeg som stortingsrepresentant – og jeg tror det gjelder alle de
andre stortingsrepresentantene også – ikke vil ta innover meg. Vi
er her og gjør en jobb. Vi får en lønnsvekst som er på linje med
andres. Jeg mener det skal være slik, for man skal verdsette den
jobben vi gjør, og ikke snakke den ned. Det er utrolig mange dyktige
folk i Stortinget, og de legger ned mye arbeid. De er flinke til
å sette seg inn i saker og gjøre jobben på vegne av samfunnet. Jeg
tror folk der ute – de aller fleste – skjønner og verdsetter den
jobben vi gjør. Det er ingen skam om vi skulle få et lønnstillegg
på linje med alle andre.
Torgeir Knag Fylkesnes (SV) [10:47:32]: Eg vil takke representanten
Jegstad for å delta i debatten og presentere det som etter hans
meining er eit forsvar for vedtaket i dag. Eg meiner det er viktig,
og eg har respekt for det. Det er veldig viktig å få fram at det
er ulike meiningar i denne saka, for tenk om denne saka berre skulle
blitt forbigått i stillheit, og at ingen i denne salen, ingen av
dei 169 folkevalde, vågde å ta det opp, og at ein ikkje trong å forsvare
det forslaget som ligg her om ein moderat prosentvis auke av løna,
men med eit varsel om at ein skal få ei vesentleg betre lønsutvikling
seinare.
Nokre kommentarar til det Jegstad
sa: Det er ingen som lever av prosentar, ein lever av kroner og
øre. Det hjelper ikkje med prosentar når ein skal gå i butikken,
eller når ein skal kjøpe sko til ungane sine. Det er ingen som får
hjelp av det. Har ein låg løn og får den same prosentvise auken som
oss i dag, er det vesentleg mindre.
Vi har ein identisk diskusjon gåande
akkurat no, som skal sluttførast i morgon i Stortinget, som gjeld
bøndene. Dei krev lik lønsutvikling – målt i kroner – som andre grupper
i samfunnet. Dei krev altså ikkje prosentar, for da veit vi at lønsgapet
ville vere stort. Dei krev lik lønsutvikling målt i kroner.
Rundt halvparten i denne salen er
einig i at dei skal ha lik lønsutvikling målt i kroner. Senterpartiet
er heilt einig med SV i det. Kristeleg Folkeparti er heilt einig
med SV i det. Arbeidarpartiet er nesten heilt einig med SV i det. Men
i denne saka, som gjeld lønsutviklinga for stortingsrepresentantane,
er det ingen av dei som tar ordet. Det vil eg råde dei til å gjere.
Eg har vore gründer, og eg har jobba
både i det private næringslivet og i det offentlege. Eg kjenner
alle sider av denne saka. Politikarforakt blir ikkje skapt av å
diskutere dette. Politikarforakt blir skapt viss ein ikkje tar tak
i desse spørsmåla. Det ville vore under Stortingets verdigheit ikkje
å diskutere det. Ubehag må ikkje forvekslast med at det er feil
å ta opp denne saka. Det må aldri forvekslast.
Når det gjeld å snakke opp og ned
stortingsvervet: Eg meiner det er ein ekstremt viktig jobb og eit
privilegium å få lov til å representere folket på Stortinget. Men
det er ikkje gjennom løna vi snakkar opp den jobben folk gjer. Det
betyr i så fall at dei som tener minst i dette samfunnet, ikkje
gjer ein viktig jobb, mens dei som tener aller mest i dette samfunnet,
gjer det viktigaste – at det er løn som er uttrykk for kor viktig
jobben er.
Dette er ikkje ein diskusjon om
å snakke opp eller ned stortingsvervet. Det kan eg snakke opp i
ein annan debatt, utanfor § 55 i Stortingets forretningsorden. Dette
handlar om løn, om å kunne sjå seg sjølv i spegelen og om å vise kvar
lojaliteten ligg – om han ligg her, blant oss, eller om han ligg
hos andre grupper i dette samfunnet, i eit år da vi ber om moderasjon.
Presidenten: Flere
har ikke bedt om ordet til sak nr. 1.
Innstilling
fra transport- og kommunikasjonskomiteen om Verksemda til Avinor
AS (Innst. 430 S
(2016–2017), jf. Meld. St. 30 (2016–2017))
Presidenten: Etter
ønske fra transport- og kommunikasjonskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til replikkordskifte
på inntil seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Kjell-Idar Juvik (A) [10:51:45] (ordfører for saken): Jeg
vil først takke komiteens medlemmer for et godt samarbeid i behandlingen
av denne meldingen.
Avinors samfunnsoppdrag er å eie,
drive og utvikle et landsomfattende nett av lufthavner for sivil
sektor. I tillegg har de en samlet flysikringstjeneste for sivil
og militær sektor. Avinor skal i utgangspunktet være sjølfinansierende,
sjøl om det i kommende NTP-periode er to unntak med Bodø lufthavn
og ny lufthavn i Mo i Rana.
Avinor har i dag ansvaret for 45
lufthavner etter at Narvik lufthavn ble lagt ned. Avinor-modellen
er en samfinansiering mellom lønnsomme og ulønnsomme lufthavner.
I 2016 hadde åtte lufthavner et positivt driftsresultat, mens resten,
altså 38 lufthavner, hadde et negativt driftsresultat.
Av inntektene til Avinor kommer
ca. halvparten fra avgifter. Resten kommer fra kommersielle inntekter,
hvorav om lag halvparten fra avgiftsfritt salg i lufthavnene. Inntektene
fra de store lufthavnene, Oslo, Stavanger, Bergen og Trondheim,
er avgjørende for å kunne opprettholde et lønnsomt flyplassnett
og den måten vi har organisert det på.
En samlet komité støtter Avinors
mål om å videreutvikle Oslo lufthavn som et nasjonalt og internasjonalt
knutepunkt. Avinor mener at Oslo lufthavn kommer til å nå kapasitetsgrensa
rundt 2030, og at det da vil være behov for en tredje rullebane.
Det er viktig at Avinor utnytter dagens kapasitet og dagens rullebaner
så langt det er mulig med bruk av teknologiske løsninger for inn-
og utflygningsstyring og eventuelt fysiske tiltak før man tar det
skrittet, men flertallet i komiteen, som består av Høyre, Fremskrittspartiet,
Kristelig Folkeparti og Arbeiderpartiet, støtter opp om at Avinor
holder fram med å planlegge en ny tredje rullebane, og at det østre
alternativet blir lagt til grunn for den videre prosessen.
Et mindretall bestående av Senterpartiet
og Venstre ønsker ikke at det skal arbeides videre med en tredje
rullebane.
Avinor har vært igjennom store investeringer,
ikke minst med ny terminal ved Oslo lufthavn og ved Bergen lufthavn,
som åpnes seinere i år. Avinor har flere prosjekter på gang, f.eks.
utvidelse av terminalkapasiteten ved Stavanger lufthavn. Det er
også behov for utvidelse av kapasiteten ved Trondheim lufthavn i
nær framtid og for utvidelse av terminalen ved Tromsø lufthavn.
Flysikringstjenesten skal investere
i ny systemplattform for underveistjenesten. Videre skal man investere
i de nye fjernstyrte tårnteknologiene.
En samlet komité viser til NTP-perioden
2018–2029, der det også er satt av midler til flytting av Bodø lufthavn og
utbygging av ny lufthavn ved Mo i Rana.
Når det gjelder planene for ny lufthavn
i Mo i Rana, har en samlet komité bedt om at Samferdselsdepartementet
må arbeide videre i samarbeid med Avinor med prosjektet med sikte
på å finne en god finansieringsløsning så raskt som mulig. Dette
må skje i nært samarbeid med lokale og regionale aktører.
Komiteen legger også til grunn at
man ikke endrer dagens flyplasstruktur på Helgeland ved bygging
av ny, stor flyplass i Mo i Rana. Det betyr at Mosjøen flyplass Kjærstad
ikke legges ned ved bygging av ny lufthavn på Hauan, som tidligere
forutsatt av Avinor.
Komiteen ser også positivt på at
Avinor planlegger videre med sikte på investering i ny lufthavn
i Hammerfest og en eventuell ny lufthavn i Lofoten.
Avinor jobber med fjernstyrte tårn.
I perioden 2017–2020 skal 15 av Avinors lufthavner gå over til fjernstyrte tårn,
som da vil bli fjernstyrt fra Bodø. Jeg vil legge til at et flertall
i komiteen slutter seg til dette, men mener at man bør avvente videre
konkurranseutsetting av fjernstyrte tårn til man har fått vurdert
effekten av dem.
Det er positivt at Avinor har klare
mål om å være en drivkraft i miljøarbeidet i luftfarten og har fokus
på å minimere miljøbelastningen i egen virksomhet. Det er viktig at
dette arbeidet får høy prioritet ved alle flyplassene.
Det er også viktig at Avinor er
en pådriver for å tilrettelegge at mest mulig av trafikken til og
fra lufthavnene kan skje med kollektive transportmidler. Når det
gjelder videre konkurranseutsetting av kritiske funksjoner som brann-, rednings-
og bakketjenester, mener flertallet i komiteen at en må skaffe seg
erfaringer fra Bodø lufthavn og avvente evalueringen av Bodø før
man foretar nye konkurranseutsettinger.
Torill Eidsheim (H) [10:57:08]: Først takk til saksordføraren
for ei god utgreiing om komitéinnstillinga i saka.
Avinor har ei viktig rolle i utviklinga
av ei konkurransekraftig norsk luftfartsnæring. Selskapet har i
dag tilnærma monopol på lufthamn- og flysikringsverksemd, og det er
Samferdselsdepartementet som utøver eigarskap og økonomisk regulering
av selskapet. Det er Avinor-modellen som ligg til grunn. Det er
viktig å sjå til at Avinor utøver sitt definerte samfunnsoppdrag
effektivt.
Departementet forventar at Avinor
legg opp til å starte arbeidet med å innføre konkurranse om tårn-
og innflygingstenester i 2017. Selskapet ønskjer å etablere fjernstyrte
tårn ved lufthamner der det er meir kostnadseffektivt enn å konkurranseutsetje
tradisjonell flysikringsteknologi.
Samferdselsdepartementet meiner
at kostnadseffektivitet må prioriterast, og eg er einig i Avinor
sine vurderingar om å prioritere og ta i bruk fjernstyrte tårn.
Det er òg positivt at det er sett i gang ein prosess med sikte på
å flytte eigarskapen til Avinor Flysikring AS ut av Avinor-konsernet.
Flystøy er svært belastande for
dei som blir ramma av det, og frå tid til anna er det nokon som
vender seg til oss om det. Komiteen legg til grunn at ein vidarefører
arbeidet med å minimere dei ulempene flytrafikken faktisk skaper med
omsyn til støyplaga, og spesielt med tanke på dei nye typane helikopter
som har vist seg  å gje ekstra store støyplager i enkelte område.
Det er gledeleg at dei nye terminalane
ved Oslo lufthamn og Bergen lufthamn no endeleg står ferdige i 2017. Lufthamnstrukturen
i Noreg med mange småflyplassar er avhengig av effektive storflyplassar,
med Gardermoen som det viktigaste navet.
Avinor har vist seg visjonær både
i arbeidet som selskapet gjer for å leggje til rette for bruk av
biojetdrivstoff, og i sitt langsiktige prosjekt, som er å leggje
til rette for elektriske passasjerfly og at dei skal kunne bruke
lufthamnene til Avinor i framtida.
Utviklinga har ofte vist seg å gå
langt raskare enn det ein først ser føre seg. Ta f.eks. elbilar
og autonome køyretøy, som begge for ikkje så lenge sidan blei sett
på som svevande framtidsvyar.
Luftfart er ein viktig berebjelke
i norsk transport, og el- og hybridfly kan revolusjonere flytrafikken
på korte distansar. Det norske kortbanenettet kan kome til å vise
seg å vere ein viktig del av denne utviklinga, ei utvikling som
vil kunne ha stor betydning for dei som driv lufthamnene, og gje
eit endå betre flytilbod til oss alle. Det er viktig at vi som styresmakt
følgjer denne utviklinga tett, og at vi legg forholda til rette
for å kunne dra best mogleg nytte av teknologimoglegheitene som
finst til kvar tid.
Åse Michaelsen (FrP) [11:01:31]: Avinors virksomhet er viktig
for AS Norge. De valgene som tas, får faktisk konsekvenser for de
fleste av oss. Allerede nå ser vi at driftskostnadene øker mindre
enn inntektene, og det er en god trend. Det kommer alle de små og
store flyplassene til gode.
Det var en studie i 2012 som beskrev
mye av den effektiviteten som foregår, og hvor mye det var å hente
på særlig små og mindre flyplasser på omstilling, effektivisering og
modernisering – i den forstand at man lager rammer som er fleksible
for å være i takt med tiden. Det gjør denne meldingen som er kommet
fra departementet, og det vil jeg også mene at komiteen er opptatt
av. Vi vet at framtiden bringer økende trafikk, teknologiske endringer,
økt konkurranse fra utenlandske flyselskap som skal lande, og ikke
minst et villere og våtere vær. Dette betyr noe for flyplassene,
for hvordan både beredskap og regularitet må være til stede. Her
skal Norge og Avinor være i front.
Det blir nå signalisert fra statsråd
og departement at det vil bli gjort en ny studie, hvor man også
skal se på potensialet som ble påpekt når det gjelder konkurranseutsetting. Avinor
må videreutvikles. Avinor må være i takt med samfunnet rundt seg.
Ser man på ulønnsomme flyplasser, er det ikke noe som er viktigere
for distriktspolitikken enn at man får de små, ulønnsomme flyplassene
opp å stå, og det betyr at kostnadsnivået må ned.
Så er spørsmålet også: Hva er samfunnsøkonomisk lønnsomt?
Ta Bodø lufthavn, som vi nå har besluttet skal parallellforskyve
rullebanen. Kostnaden er der, men for samfunnet totalt sett vil
Bodø kunne utvikle en helt ny bydel, som vil gi en samfunnsøkonomisk
lønnsomhet. Da sier det seg selv at dette er bra.
Så har man inntektene fra Oslo lufthavn,
som faktisk er navet i hele systemet. De er enormt viktige. Jeg
ser at Senterpartiet og Venstre ikke støtter videre arbeid med en tredje
rullebane. Hvorfor ikke det? For Senterpartiets del er dette så
absolutt distriktsvennlig. Vi skal få til transport, vi skal få
til at folk kan fly fra distriktene til Gardermoen. Det skal være
plass, og det skal være mulig å fly annerledes, ikke nødvendigvis
via tre og fire småstasjoner, men slik at man kan komme direkte.
Da mener jeg også direkte fra Oslo og ut i verden. Da trenger vi
en tredje rullebane. Oslo lufthavn skal klare å være konkurransedyktig
for å få store flyselskaper til å bruke vår hovedflyplass som transitt videre
ut på internasjonale strekninger.
Når det gjelder Venstres syn og
motstand mot en tredje rullebane – det kan Venstre for så vidt argumentere
for selv – der miljø først og fremst blir brukt som argument, vil
jeg vise til hva forrige taler sa om framtidens fly, som kanskje
er elektriske, som etter hvert kan gå over på biodrivstoff. Hva
er da argumentet? Det hjelper ikke, hvis man ser klimadebatten under
ett, om alle flyselskapene som vi håper skal klare å bruke Oslo
som transitt, lander på Arlanda eller i København. Utslippene blir
de samme. Når denne delen av næringslivet skal blomstre, skal vi
i alle fall sikre at det blomstrer i Norge.
Folk i Norge vil ikke fly fra A,
B, C eller D. Jeg har hørt argumentasjonen før. Man mener at veldig
mange vil lande på Gardermoen for så å ta buss eller tog f.eks.
til andre regionflyplasser for å fly videre derfra. Det er ikke
sånn det fungerer. Folk vil komme kjapt dit de skal, både næringsliv
og folk flest som skal på feriereise. Og det må vi legge til rette
for.
Forsøksordningen med forenklet transfer
har vært veldig, veldig viktig – ikke minst for distriktene, hvor
det nå er mulig å få transportert bagasjen rett igjennom. Dette
har denne regjeringen levert på. Tre tidligere finansministre har
ikke klart å løse det. Vår finansminister klarte det – og det er
bra.
Olaug V. Bollestad (KrF) [11:06:39]: Avinor har vært en suksesshistorie.
Endringen som gjorde Luftfartsverket til Avinor, har gitt gode resultater.
Gjennom Avinor har vi fått en modernisering av norsk luftfart. Da Bondevik II-regjeringen
omdannet Luftfartsverket til et statlig aksjeselskap, åpnet det
seg helt nye muligheter i en tid hvor luftfarten ble stadig viktigere.
Ikke minst i distriktene er det svært viktig med et pålitelig og
godt flytilbud. Det handler rett og slett om at folk skal komme
seg til og fra, men det handler også om at vi skal ha et godt helsetilbud
for alle. Flytransport er en helt sentral del i det norske helsevesenet.
Stortingsmeldingen viser at det
er en positiv utvikling i selskapet. Det er bra å kunne slå fast
at Avinor i all hovedsak løser sitt samfunnsoppdrag godt.
Etter Kristelig Folkepartis oppfatning
har vi i dag en finansieringsmodell som bygger på noen prinsipper.
Kryssubsidieringen gjør at vi kan ha lufthavner i distriktene og over
hele landet innenfor en selvfinansierende modell. Samtidig er det
noe som skurrer. Jeg tenker da på taxfree-ordningen. Det aggressive
og påtrengende salget som foregår, ikke minst på Gardermoen, må
vi få en slutt på. En løsning kan være at Vinmonopolet overtar.
Kristelig Folkeparti er åpen for
at Vinmonopolet kan ta over driften av taxfree-ordningen når gjeldende
avtale utløper. Dette har vi en merknad om i innstillingen, sammen med
Arbeiderpartiet, Senterpartiet og Venstre. Og dette er også noe
Stortinget i forbindelse med budsjettet har bedt om å få utredet.
Derfor er Kristelig Folkeparti glad for de samtalene som nå foregår
mellom Avinor og Vinmonopolet.
Kristelig Folkeparti er også enig
i at Oslo lufthavn skal videreutvikles som et nasjonalt og internasjonalt
knutepunkt. Et godt flytransporttilbud er svært viktig for befolkning
og næringsliv i distriktene. Med Norges beliggenhet er gode og effektive
forbindelser til utlandet av stor betydning. Mange reiser må nødvendigvis
foregå via et knutepunkt i Norge, og det er derfor viktig at slike
knutepunkt fungerer så godt som mulig.
Det foregår en debatt om en tredje
rullebane på Gardermoen. For Kristelig Folkeparti er det viktig
å si at vi selvsagt forventer at Avinor utnytter dagens kapasitet
på dagens rullebaner maksimalt før det blir snakk om noen eventuell
utvidelse i form av ny rullebane. Det kan handle om nye teknologiske
løsninger eller enkle fysiske tiltak.
I innstillingen gjentar Kristelig
Folkeparti det vi også har sagt tidligere om en tredje rullebane,
hvor vi vektlegger betydningen av å avklare arealspørsmålet. I flere
runder har vi påpekt at det haster å få avklart nødvendig areal for
en tredje rullebane ved Oslo lufthavn. Det er slik sett ikke så
mye nytt fra vår side i den saken. Eksempelvis kan vi vise til budsjettinnstillingen
for 2016, hvor vi henstilte regjeringen om å avklare nødvendige
arealer. Et bredt flertall sto bak det. Det betyr imidlertid ikke
at vi går inn for en tredje rullebane nå. Det som har vært viktig
for oss, er forhold knyttet til båndleggingen, slik at en unngår
å båndlegge unødige arealer. Om en tredje rullebane skulle bli aktuell
i framtiden, mener Kristelig Folkeparti at det er en så viktig sak
at den bør behandles av Stortinget når den tid kommer.
Til slutt noen ord om flysikringstjenesten.
Kristelig Folkeparti har stått i front for å få effektivisert og
konkurranseutsatt tårntjenestene, noe vi bl.a. fremmet forslag om i
et representantforslag så tidlig som i 2012. Det er positivt at
flysikringstjenester konkurranseutsettes.
Kristelig Folkeparti er for øvrig
enig i at utviklingen av fjernstyrte tårn gir muligheter for mer
effektiv drift og spennende teknologiutvikling i Norge. Samtidig
er det viktig å holde oppe framdriften på konkurranseutsetting av tårntjenestene
på flyplasser som ikke vil omfattes av fjernstyrte tårn, dvs. på
mange mellomstore og større lufthavner. Jeg presiserer dette dersom
det skulle være tvil om hva Kristelig Folkeparti mener i denne saken
ut fra innstillingen.
Janne Sjelmo Nordås (Sp) [11:11:54]: Senterpartiet er veldig
glad for at vi viderefører dagens finansiering av Avinor. Den er
viktig for å sikre kortbanenettet rundt omkring i landet. I 2016
var det åtte lufthavner som gikk med driftsoverskudd, mens resten
hadde et underskudd.
Kortbanenettet er viktig og binder
landet sammen. Det er den meste effektive transportløsningen vi
har over lange distanser, ikke minst for å ivareta velferdstilbud
og helsereiser rundt omkring i det langstrakte landet vårt.
Senterpartiet er mot en utbygging
av en tredje rullebane på Gardermoen, først og fremst ut fra jordvernhensyn, men
også fordi vi mener det er mulig å ta en del av utenlandstrafikken
fra større regionale lufthavner i stedet for at alt skal gå om Gardermoen.
Vi mener det er viktig å utnytte dagens kapasitet på de to rullebanene
som er der best mulig og forventer at bruk av nye teknologiske løsninger for
inn- og utflyging benyttes.
Senterpartiet er kritisk til en
eventuell konkurranseutsetting av flysikringstjenestene. Vi mener
det er rett å avvente erfaringer fra fjernstyrte tårn før man vurderer
konkurranseutsetting av flysikringstjenestene. Videre er vi veldig
for at man skal bruke Vinmonopolet, i hvert fall vurdere dem som
aktør, for salget av alkoholholdige varer på taxfree når avtalen
som gjelder med taxfree-aktørene i dag, utløper. Det er mange gode
grunner til det. Jeg viser til representanten Bollestads innlegg
for nettopp det.
Senterpartiet er positiv til investeringsplanen
til Avinor. Bergen står nå snart ferdig, Stavanger neste år. Det
er behov for utvidelser både i Trondheim og i Tromsø, og i tillegg
står nye prosjekter for døren – både i Bodø og i Mo i Rana. Det
er veldig bra. Det er en samlet komité som slår fast at ingen lufthavner
skal legges ned som en følge av investeringene i ny lufthavn i Mo
i Rana. Som innbygger på Helgeland er jeg veldig glad for at en
samlet komité er så tydelig på det, for det har vært en vond sak
over mange år.
Senterpartiet mener det nå er viktig
å sette nye ambisiøse mål for kollektivtrafikk til og fra Avinors
lufthavner og forventer at Avinor legger til rette for nettopp dette.
Videre forutsetter Senterpartiet at Avinor i størst mulig grad konsentrerer
seg om sitt samfunnsoppdrag, som er å eie, drive og utvikle et landsomfattende
nett av lufthavner for sivil sektor og en samlet flysikringstjeneste
for sivil og militær sektor.
Ola Elvestuen (V) [11:15:12]: Avinor er selvfinansierende
og godt organisert – organisert på en måte der de åtte bedriftsøkonomisk
lønnsomme flyplassene finansierer et omfattende kortbanenett. Det
er en vellykket organisering, og den viktigste distriktspolitiske
effekten av dette er nettopp å holde fast ved det kortbanenettet
som vi har. Jeg – og Venstre – støtter også beslutningen fra komiteen
om at vi ikke skal nedlegge noen flyplasser, heller ikke på Helgeland.
Det må ligge fast.
Det er viktig at man fokuserer på
miljø. Én ting er at mange flyplasser i Norge har veldig god kollektivdekning. Det
må videreføres. Fra Venstres side vil jeg spesielt påpeke planene
for et nytt dobbeltspor mellom Trondheim og Værnes, som også skal
behandles i forbindelse med Nasjonal transportplan. Det er viktig
at de planene videreføres, og det er ingen motsetning mellom det
å planlegge for et nytt dobbeltspor og den elektrifiseringen som
skjer på Trønderbanen.
Det er utvilsomt sånn at flytransport
har store klimagassutslipp, og det vil den ha i mange år framover,
selv om det er bra at Avinor og Norge ligger i front når det gjelder å
tilby innblanding av «bio-jet fuel», og vi har planer for å ha omsetningskrav
eller innblandingskrav også for biodrivstoff i flytransporten. Men
uansett vil det i mange, mange år være store klimagassutslipp forbundet
med flytransport, og det må vi ta inn over oss.
Når det gjelder en tredje rullebane
på Gardermoen, er det riktig at Venstre er grunnleggende imot den.
Det er lokalt begrunnet, med at dette er en så viktig jordvernsak
at det ikke er noen grunn til å båndlegge dette arealet, og så er
det sånn, som flere mener, og det legger vi også til grunn, at vi
må utnytte kapasiteten på Gardermoen så godt som mulig.
Derfor mener vi det er viktig nå
at vi kommer i gang med ny teknologi. Det analoge innflygningssystemet
ILS vil måtte skiftes ut. Man har et nytt GBAS-system, som vil gjøre
at man kan få en tettere innflygning, man kan få økende frekvens,
det kan bli mindre støy. Her er det viktig at vi nå, som vi også
viser til i en merknad, kommer i gang med det sertifiseringsprosjektet
som det er behov for, sånn at også norske aktører, som jo kan være
internasjonalt ledende på dette når det er snakk om næringsutvikling,
kan komme i gang med dette prosjektet. Og så må vi utnytte kapasiteten
på Østlandet maksimalt. Vi har en tredje rullebane som ligger på
Rygge. Det er klart at det ikke er noen grunn til å legge til rette
for at alle flygninger, om det er charterflygninger eller hva det
nå er, må konsentreres på Gardermoen. Vi kan utnytte Rygge også
i årene framover.
Begrunnelsen for å ha en tredje
rullebane er ikke antallet passasjerer som skal gjennom Gardermoen.
Nå ligger det på 25 millioner, og det er forventet opp i 35 millioner. Man
har flyplasser som Heathrow – den ligger langt over og har 70 millioner
passasjerer. Det handler om at det er veldig stor innenriks flyt
av transport morgen og kveld, og det er å få opp antallet flygninger
på den mest travle tiden som er formålet. Da må vi se denne tredje
rullebanen opp mot den satsingen som vi også har på jernbane mellom
de store byene. Vi flyr veldig mye 500 kilometer i Norge. Vi må
ha en jernbane som kan gjøres mer konkurransedyktig for flere, også
ved at man kan få et bedre tilbud og kombinere tilbudet med både
Torp og Rygge.
Heldigvis har vi nå i transportplanen
også med et vedtak om at vi skal se på strekningsvise høyhastighetsutredninger
igjen i Norge, sånn at man kan få et nettverk mellom de store byene
i Skandinavia. Dette er den langsiktige vurderingen. Det er det
også på Gardermoen. Og det er store utgifter. Det er vel anslått
at det vil koste 19 mrd. kr for den tredje rullebanen. Dette må
ses i sammenheng med at vi må ta unna mer av den regionale flytransporten
med alternativer, og først og fremst er det jernbanen som kan være
konkurransedyktig.
Til slutt: Nå satses det tungt både
på Kastrup, på Arlanda og i Oslo også på den internasjonale flytransporten.
Vi mener at her må vi se mer på samarbeid mellom disse flyplassene,
uten at de nødvendigvis må slåss – hver enkelt – om akkurat den
samme passasjeren. Det er tross alt en systemtenkning vi må legge
til grunn, sånn at det gir et best mulig tilbud og utnytter kapasiteten
på de tre store flyplassene.
Snorre Serigstad Valen (SV) [11:20:41]: Kjernen i denne saken
er egentlig at vi har ansvaret for å bekjempe klimaendringene. Fly
er energikrevende. I tillegg har flyreiser den sterkt oppvarmende
effekten av kondensstriper. Fly er noe av den mest klimabelastende
reisingen vi gjør. Fly er det mest forurensende av transportmidlene
per personkilometer. Noen ganger må vi fly fordi det er viktig. Jeg
flyr altfor mye selv, så det ligger ingen moralisme i dette. Det
er viktig å ha i bakhodet at det å fly forårsaker store klimagassutslipp.
Når vi skal planlegge transportsektoren
i årene som kommer, ville det derfor vært naturlig å tenke seg hvordan vi
skal greie å begrense den mest forurensende måten å reise på. Vi
burde sett på alternativer til å reise stadig mer med fly – i hvert
fall for de reisende som har alternativer – mellom de største byene.
Det hadde vært naturlig å se utviklingen i flysektoren i sammenheng
med det øvrige transportsystemet i det norske samfunnet og vurdere
investeringene i flytrafikk opp mot f.eks. investeringer i jernbane.
Når jeg i dag skal snakke om en
tredje rullebane på Gardermoen – i likhet med forrige taler – og
behovet for å kutte klimagassutslippene fra flytrafikken, hadde
det vært mest naturlig å gjøre det i forbindelse med behandling
av Nasjonal transportplan. Men det vil jo ikke regjeringen. For
regjeringen og støttepartiene har det vært mest naturlig å forholde
seg til flyplassutvidelser i Norges største by som nærmest noe upolitisk,
noe som ikke har sammenheng med miljøpolitikken som føres her i
landet.
Konkret kan vi i meldingen lese
at regjeringen legger til grunn at Avinor holder fram med å planlegge
den nye rullebanen på Gardermoen. Det står i meldingen at det er uklart
når behovet for en ny rullebane oppstår, og at regjeringen nå ikke
tar stilling til utbyggingen. Det er jo ikke en særlig aktiv holdning
til å bekjempe utslipp og drive en progressiv miljøpolitikk. Det
som vektlegges i Avinors miljøarbeid, er ønsket om å blande inn
biodrivstoff i drivstoffet sitt. Det gjør vi også når det gjelder
veitrafikken. Men vi er altså i den paradoksale situasjonen at vi
i byområdene i Norge jobber med bilbegrensende tiltak, og vi har nullvekstmål,
men for den mest forurensende måten å reise på har vi ikke tilsvarende
målsettinger.
Siden regjeringen har en fraværende
miljøanalyse av flytrafikken, skal jeg prøve meg på en. Fly står
for over halvparten av klimaeffekten fra nordmenns reiser. Flytrafikken
fra norske flyplasser er tre og en halv ganger så stor målt per
innbygger som snittet for EUs flyplasser. 3 av Europas 15 mest trafikkerte
flyruter er norske innenlandsruter, Stavanger–Oslo, Bergen–Oslo
og Trondheim–Oslo. Flytrafikken i og til og fra Norge har økt kraftig.
Det er særlig utenlandstrafikken som vokser, og det gjør også klimagassutslippene
fra denne trafikken. Fra 2002 og fram til 2014 har utslippet av
klimagasser fra flytrafikken fra Norge til utlandet økt med 109 pst.
Avinor mener kapasitetsgrensen for
de to rullebanene vi har i dag, nås i 2028, med 35 millioner passasjerer
årlig. I 2016 var trafikken på om lag 25 millioner passasjerer. Med
en tredje rullebane kan den økes til 42 millioner. I tillegg legger
en ny rullebane beslag på veldig store arealer, dyrket mark. Havner
øst for flyplassen blir liggende som potensielle forurensningskilder
for det store grunnvannsbassenget på Gardermoen. Ny rullebane blir
anslått til å koste 19 mrd. kr, og i tillegg kommer utvidelse av
terminalen. Gjøres investeringene, må det betales, og da blir presset
enda større for å legge til rette for vekst i flytrafikken, og det
blir vanskeligere å få tilslutning til tiltak som reduserer den.
Dette er en ond spiral. Det er en selvforsterkende dynamikk, som
kan slå beina under satsingen på f.eks. et godt togtilbud mellom
de store byene sør i Norge og videre fra Oslo mot Gøteborg, Stockholm
og København.
Det er også et problem at Avinors
utbygginger ikke er underlagt de samme krav til utredninger som
vei- og jernbaneprosjekter. Vi kommer til å fremme forslaget om
å skrinlegge en tredje rullebane på Gardermoen i forbindelse med
NTP, der det hører hjemme.
Taxfree står for halvparten av salgsinntektene
til Avinor. Vi har vedtatt i vårt program at vi går inn for å avskaffe
taxfree-ordningen. Det er en av de sakene jeg vet det er stor oppslutning
om i nesten alle partier i Stortinget. Det er verken god alkoholpolitikk
å presse sprit for å få folk til å fly eller god klimapolitikk å
gi skattekutt for å finansiere billige flybilletter. Taxfree som
konsept hadde aldri blitt foreslått som flyplassfinansieringsplattform
om noen hadde kommet opp med den ideen i dag. Det må vi gjøre noe med.
Vi vil også innføre flyavløsningsavgift
på enkeltstrekninger for å finansiere lyntog mellom byene. Det er
en framtidsrettet, miljøvennlig og smart måte å sørge for å finansiere
framtidens transportmiddel mellom de store byene på, komfortabelt
og raskt og mer i tråd med klimapolitikken vi ønsker å føre.
Statsråd Ketil Solvik-Olsen [11:26:04]: Fri som fuglen er
det noe som heter – rett og slett fordi en kan sveve litt høyt for
å se verden i et større perspektiv, komme seg over hindringer og
over lange distanser på en rask og effektiv måte. Det er sånn flybransjen
er. Den gir oss mulighet til en ekstremt god mobilitet – både i
vårt eget land og ikke minst til andre land – som gjør at vi fysisk
kan holde kontakt med våre naboer over både korte og lange distanser:
opprette vennskap, utveksle erfaringer, drive næringsvirksomhet,
utvikle kulturlivet, oppleve fritidstilbud og ferie. Jeg synes det
er et grunnleggende gode for samfunnet, ikke noe vi må problematisere,
sånn som enkelte her gjør ved at en nærmest skal avvikle det.
De utfordringene det fører med seg
når det gjelder støy for naboer til flyplasser, og når det gjelder
utslipp fra flyene, skal vi ta tak i. Men det å la være å bygge
infrastruktur gjør det vanskeligere og dyrere å benytte seg av flytilbudet.
Det er ikke måten en gir folk luft under vingene – i bokstavelig
forstand.
Gjennom Avinor har vi funnet en
god ordning. Det er 45 flyplasser som driftes, en trekker på erfaringer
fra hverandre, en sørger for at de flyplassene som har store inntekter,
bidrar til å finansiere de flyplassene som har små inntekter, men
som allikevel er en viktig del av det å ha et bredt flyplasstilbud
for hele landet. Vi kunne tenkt at det bare er de lønnsomme som
skal drive, men det hadde ikke gitt oss det flytilbudet som er relevant
for å utvikle nasjonen vår. Jeg mener det er bra at Avinor har inntekter
nok til å finansiere driften av de ulønnsomme flyplassene. Da er
faktisk taxfree-ordningen en viktig ordning.
De som er imot taxfree, må i så
fall sørge for at en innfører krav om at hver minste flaske alkohol
fra utlandet skal fortolles – rett og slett slik at tar en seg en
tur til Sverige og ikke drikker opp sekspakningen, men tar med en flaske
hjem, skal en stoppe på en tollstasjon og fortolle den. Det gir
liten mening, synes jeg, for alternativet med at en fjerner taxfree-salget
bare på norske flyplasser, gir ingen mening. Det vil fortsatt bety
at folk kan kjøpe taxfree på de utenlandske flyplassene før de kommer
til Norge. Da har en bare flyttet inntektene som norske flyplasser
får, for å støtte opp om utenlandske flyplasser. Det er å styrke Schiphol,
Kastrup og Arlanda på bekostning av Gardermoen, Værnes og lignende.
Det gir ingen mening hvis vi faktisk ønsker å utvikle norske arbeidsplasser,
norske flyplasser og norsk transporttilbud. Derfor er taxfree-ordningen
bra – med mindre noen partier vil fjerne all mulighet til å ta inn
alkohol skattefritt, også på de første flaskene.
Vi må fortsatt sørge for at Avinor
driver stadig mer effektivt, at vi får mer igjen for pengene, og
at vi kan kutte kostnader, rett og slett fordi det gjør at vi kan
styrke overlevelsen til de flyplassene vi har, og gjerne sågar se
på flere flyplasser i framtiden. Derfor er det viktig at Avinor
tar de signalene som både regjeringen og Stortinget gir om effektiv
drift – og hele veien må utfordre seg selv. Den Avinor-organisasjonen
jeg opplever, er nettopp på det nivået.
For få uker siden reiste jeg og
besøkt 19 flyplasser i Norge. Da så vi hvor viktig dette var – fra
de store flyplassene som ingen tviler på at har livets rett, til
de små, som en av og til fryktet skulle bli nedlagt. Det er en diskusjon som
denne regjeringen har sagt at vi ikke skal ta, vi mener de er viktige.
En møter næringsaktører innenfor reiseliv og f.eks. innenfor mange
avanserte medisinske bedrifter som sier at noe av livskvaliteten
i Norge er å kunne stå opp om morgenen – på Sandane – gi sine barn
en god-morgen-kos og reise ut i den store verden, om det er Oslo,
Trondheim eller utenfor landets grense, og vite at man sannsynligvis kan
rekke tilbake samme kveld og legge barna. Det får en ikke til hvis
en skal begynne å strupe flyplassnettet, som vi hørte foregående
taler snakke om – og tro at det løses ved at folk heller tar toget
eller kjører bil. Det er faktisk en kvalitet som betyr at luftfarten
må videreutvikles i dette landet. Derfor er også tredje rullebane
viktig.
Mange av aktørene vi traff på de
19 flyplassene, sa at det var usedvanlig viktig at de kommer seg
ut fra den lokale flyplassen i tiden mellom halv sju og åtte. Hvis
en da har begrensninger på kapasiteten på Gardermoen, betyr det
at mange av disse ikke vil kunne lande på Gardermoen før i elleve–tolv-tiden.
Da rekker de ikke flyet videre ut i verden, og da kommer de ikke
hjem til familien. Derfor er dette noe av livskvaliteten i Norge
– en tredje rullebane må diskuteres.
Vi skal klare å kutte utslipp. Avinor
går langt med biodrivstoff, og enda lenger kommer vi til å komme
de neste ti årene ved bruk av elektrisitet. Det gir rekkeviddeangsten en
ny dimensjon i dag, men jeg er sikker på at om ti år kommer vi til
å se annerledes på det. Da har vi løst både støy og utslippsproblem
og kan glede oss over en god infrastruktur.
Presidenten: Det
blir replikkordskifte.
Kjell-Idar Juvik (A) [11:31:27]: Jeg er enig med statsråden
i at det er viktig at Avinor beholder og får sine inntekter. Det
er hele grunnstammen i Avinor-modellen at inntektene går til å drifte
hele nettet vårt – og i tillegg såpass at det er utbytte til staten.
Jeg er enig i det som blir sagt her om taxfree. Det er ikke noe
poeng å gjøre noe med det hvis man ikke gjør noe med kvotene, men
det betyr ikke at man ikke kan se på hvem som skal stå for salget.
Det er for så vidt en annen bit,
og derfor er det litt pussig at statsråden og departementet er veldig
opptatt av at på andre områder skal Avinor ikke få utnytte inntektsmulighetene.
Det er den begrensningen som er satt i meldingen Stortinget ikke
er enig i. Med hensyn til å utnytte arealene som Avinor har, og
som er der fordi Avinor har bygd opp en flyplass, mener man at man
skal slutte å videreutvikle eiendommer som ligger i nær tilknytning
– man skal bare ha eiendomsutvikling. Hvorfor har man et annet syn
på det? Det vil jo også ha betydning for inntektene til Avinor i
framtida.
Statsråd Ketil Solvik-Olsen [11:32:32]: Det er riktig at
en kan få inntekter ved å utvikle næringseiendommer. Men en påtar
seg også en betydelig risiko, for det er ingen garanti for at en
alltid tjener penger bare en investerer i noe. Det er den risikoen
vi mener at Avinor kanskje ikke skulle påta seg, rett og slett fordi
Avinor er veldig flinke til å drifte en flyplass, men de er ikke
nødvendigvis veldig flinke til å drifte et hotell. Det finnes andre
profesjonelle aktører som kan sørge for at Avinor gjennom å eie
eiendommene i utgangspunktet kan sikre sine inntekter, samtidig
som en mer profesjonell leverandør kan gjøre det.
Men jeg registrerer hva Stortinget
nå sier, og skal ikke argumentere imot det. Jeg tar signalet Stortinget
gir, og så skal vi sørge for at Avinor er så effektive og flinke
som mulig i den næringsutviklingen som de driver på de områdene
de eier. Så vil vi også stimulere til at andre private næringer
er med og bidrar, slik at en får et mangfold av tilbud – både til
de reisende og til næringsaktiviteten rundt flyplassene.
Kjell-Idar Juvik (A) [11:33:33]: Takk for svaret. Det er
bra – og for så vidt skulle det bare mangle at man ikke følger opp
Stortingets signaler.
Men det er én ting der Stortinget
er litt uenig og kan virke litt utydelig, men samtidig – mener jeg
– er klar, og det gjelder flysikringstjenesten. Regjeringen ønsker
å konkurranseutsette den. Det ønsker for så vidt også – ser det
ut til – et flertall på Stortinget, men man er litt usikker på når man
bør gjøre det. Nå skal man i gang med en stor prosess innenfor tårntjenesten
for å se på om man kan gjøre noe med kostnadene der, og satse på
fjernstyrte tårn. Kunne det ikke være fornuftig at man hadde konsentrert
seg om det, og ikke samtidig fokuserte så mye på å konkurranseutsette og
å legge til rette for det? Det kan nesten virke som om man egentlig
er mer opptatt av det enn av at Avinor skal få lov til å gjøre jobben
sin, slik at dette skal bli best mulig, både økonomisk og på andre
måter.
Statsråd Ketil Solvik-Olsen [11:34:32]: Jeg tror det er mulig
å ha mange ulike prosesser i gang på en gang, så lenge en tar hensyn
til de ulike sidene – og ikke går videre med ting der det er en
omstillingsprosess og annet som skjer samtidig.
Når det gjelder dette med fjernstyrte
tårn, lyttet jeg veldig nøye til hva representanten Juvik sa i sitt
innlegg. Jeg oppfattet at det som ble sagt, var at det var greit
at en jobber med fjernstyrte tårn på de 15 flyplassene, og det er
i utgangspunktet også greit at en jobber med konkurranseutsetting,
men at en må være forsiktig – eller egentlig vente – med konkurranseutsetting
av de flyplassene som skal ha fjernstyrte tårn, inntil en har erfaring
med det. Det kommer vi selvsagt til å legge til grunn. Vi må også
sørge for at vi ikke både kjører en teknologiprosess med implisitt
risiko og samtidig en organisasjonsprosess med implisitt risiko. Vi
må sørge for at vi ikke gjør begge deler på ett sted, men at vi
på den enkelte flyplass enten jobber med fjernstyrte tårn eller
med konkurranseutsetting.
Kjell-Idar Juvik (A) [11:35:30]: Jeg skulle egentlig ikke
ta flere replikker, men jeg måtte nesten det for å presisere at
hvis det ble oppfattet det slik, var det kanskje litt misoppfattet.
Det er ikke noen tvil om at vi mener
man bør vente med konkurranseutsettingen. Man bør fokusere på det
som nå skjer når det gjelder fjernstyrte tårn, og få erfaringer
med det. Det var min – og vår – intensjon knyttet til det. Jeg registrerer
at det er en uenighet, at noen vil gå for en konkurranseutsetting
kjappere.
Så skal vi ikke glemme at Avinor
har en egendrift i dag på bare 11 pst. – det er ikke slik at de
driver alle virksomhetene selv.
Den andre tjenesten er det som jeg
kaller for kritiske funksjoner, som er viktig for at en flyplass
skal være operativ. Alt er for så vidt det, men det som går på bakketjeneste
– brann, redning og de bitene der – bør man se på. Når man har satt
i gang en prøveordning i Bodø, bør man evaluere erfaringene fra
den før man går videre. Det er Stortinget tydelig på. Jeg regner
med at statsråden også vil følge opp det.
Statsråd Ketil Solvik-Olsen [11:36:34]: På det siste punktet
er komiteen veldig tydelig.
Men når det gjelder dette med konkurranseutsetting
og fjernstyrte tårn, må jeg bare understreke at det er 15 flyplasser
der en nå jobber med å få fjernstyrte tårn. Ingen av dem er planlagt
å være blant dem som skal konkurranseutsettes. Derfor er det ingen
grunn til at en på de stedene som en skal konkurranseutsette, skal
vente på erfaringer fra noe som ikke er relevant, nemlig en teknologiutvikling
når det gjelder tårnstyringen. Jeg hørte representanten sa – som komitélederen
– at konkurranseutsetting av flyplasser med fjernstyrte tårn ikke
måtte finne sted. Så presiserer han det litt annerledes nå. Det
hadde vært veldig greit om komiteen i den påfølgende debatten kunne
presisere om de mener at en skal vente med konkurranseutsetting
også av de flyplassene som ikke er tenkt med fjernstyrte tårn, for
den venteperioden vil ikke ha noen verdi.
Jeg er veldig opptatt av at vi ikke
skal både konkurranseutsette driften og samtidig innføre ny teknologi.
Det vil være for mange x- og y-faktorer til at det kan være risikostyrende
nok.
Ola Elvestuen (V) [11:37:57]: Jeg er enig med statsråden
i at det er viktig å ha et godt kortbanenett i Norge, som knytter
landet sammen, og som gjør at folk kan fly ut om morgenen og hjem
igjen på ettermiddagen. Nettopp derfor er det viktig å frigjøre
kapasitet på Gardermoen til de stedene der man har konkurransedyktige
alternativer, som jernbanen kan være, mellom de store byene i Skandinavia
– det gjelder både Trondheim, Bergen, Stavanger, Stockholm, Göteborg
og København – og også at man har et jernbanesystem som gjør at
man kan utnytte Rygge og Torp bedre enn det man gjør i dag.
Men det er også viktig at man har
den siste teknologien på Gardermoen for å utnytte de to rullebanene
vi har. Som jeg nevnte i mitt innlegg, er det analoge innflygningssystemet
i ferd med å bli utdatert, og det skal inn et nytt GBAS-system.
Det skal gjøres store investeringer både i Norge og internasjonalt.
Det er norske aktører som også interesserer seg for dette, og da
blir mitt spørsmål: Vil statsråden ta initiativ til å sette i gang
et sertifiseringsprosjekt for GBAS-systemet på Gardermoen, slik
at også norske aktører kan ta del i de investeringene som skal gjøres internasjonalt?
Statsråd Ketil Solvik-Olsen [11:39:08]: Når det gjelder både
teknologibruk på innflygningssystemer og generelt på flyplasser,
har vår holdning vært at her må vi la fagfolk være fagfolk. Vi skal
stille mange spørsmål, slik at vi sørger for at alle ulike teknologier
blir best mulig belyst. Vi skal være opptatt av kostnadseffektivitet,
og vi må også høre på hva som blir sagt når det gjelder risiko ved de
ulike greiene, og hva som er fordelene med de ulike greiene. Når
det gjelder hvilket system en til slutt skal velge, og hvilken risiko
en skal pålegge skattebetalerne ved å teste ut alle mulige systemer,
må vi være konkrete i de enkelte sakene. Jeg vil være betenkt over
at vi skal bruke mye penger på å teste ut ett og ett prosjekt bare
fordi noen har vært i kontakt med en og annen politiker. Jeg er opptatt
av at Avinor skal kunne synliggjøre og presentere alle de ulike
teknologiene som er på plass, og at det så blir tatt en beslutning
på et best mulig faglig grunnlag. I dette er jeg også opptatt av
at vi skal være med og utvikle norsk næringsliv, men vi må se på
hva som er den best mulige totale pakken.
Ola Elvestuen (V) [11:40:11]: Jeg takker for svaret. Jeg
merket meg et lite stikk til spørsmålsstilleren – om at noen har
vært i kontakt med representanter. Da vil jeg understreke at dette
handler om et felt der det er få aktører internasjonalt, og det
er store verdier som ligger til grunn. Jeg mener det er viktig at
vi også ligger i front, både for å få på plass systemet i Norge
for å få utnyttet kapasiteten bedre og for at norske aktører kan
være med. Det er riktig.
Jeg tror det er viktig at stortingsrepresentanter
har kontakt med norsk næringsliv og norske aktører, men også at vi
kan være med slik at man kan posisjonere seg internasjonalt i en
veldig stor bransje. Mitt spørsmål blir likevel: Ja, man skal lytte
til fagfolk, det er de som skal ta den siste vurderingen, men det
er selvfølgelig også et politisk initiativ som kan tas, og som statsråd
kan man stille de riktige spørsmålene. Da blir spørsmålet igjen:
Vil statsråden i det hele tatt involvere seg i spørsmålet for å
få en framdrift i hvert fall når det gjelder om det skal gjøres
en slik vurdering?
Statsråd Ketil Solvik-Olsen [11:41:21]: Vi har engasjert
oss i den forstand at vi har diskutert tematikken med Avinor, og
ved at vi stiller spørsmålene. Så der mener jeg svaret er ja.
Så må jeg bare beklage hvis det
jeg sa, ble oppfattet ment som et stikk. Jeg har åpenbart uttalt
meg litt upresist – eller hvilket ord jeg skal bruke – men det jeg
forsøkte å kommunisere, var at det er viktig at vi som politikere
kan være med og eksponere og løfte inn mange ting gjennom spørsmål.
Men jeg er fortsatt veldig opptatt
av at jeg kommer aldri, i hvert fall ikke i overskuelig framtid,
til å ha den samme flytekniske kompetansen som Avinors folk har,
derfor overlater jeg beslutningene til dem. Men vi skal ivareta skattebetalernes
penger, eller på dette området egentlig flypassasjerenes penger,
siden det er lite skattepenger involvert i Avinor.
Presidenten: Replikkordskiftet
er omme.
De talere som heretter får ordet,
har en taletid på inntil 3 minutter.
Sverre Myrli (A) [11:42:29]: Den 8. oktober 1992 var en stor
dag for Romerike og Innlandet. Ja, det var en stor dag for Norge,
for da fattet Stortinget den endelige beslutningen om at hovedflyplassen
skulle bygges på Gardermoen, etter mange tiårs debatt om en av de
vanskeligste, politiske sakene i Norge i etterkrigstida.
Den 8. oktober 1998 var også en
stor dag, for nøyaktig seks år etter vedtaket var flyplassen klar
til åpning. Og det har gått veldig bra med Gardermoen. Det er en
moderne og bra flyplass, som bidrar svært godt i det jeg vil kalle
det solidariske finansieringsopplegget vi har i luftfarten i Norge. Men
det er en dimensjon til ved flyplassen på Gardermoen, og nå prater
jeg som representant fra Romerike og Akershus. Flyplassen har gitt
svært store regionale virkninger. Det var også hovedargumentet for
å velge Gardermoen som lokaliseringssted. Inne på Oslo lufthavn
på Gardermoen jobber det i størrelsesorden 15 000 mennesker. Tar
vi med indirekte arbeidsplasser – ca. 10 000 – snakker vi altså
om i størrelsesorden 25 000 arbeidsplasser. Vi snakker om nye næringer
og ny teknologi, og det er veldig bra, men det er én ting som aldri
går av moten, og det er at folk må ha arbeid. Folk må ha arbeidsplasser
hvis dette samfunnet vårt skal fungere. Sånn sett har hovedflyplassen på
Gardermoen vært svært viktig for hele regionen. Jeg tør nesten ikke
tenke på hva situasjonen hadde vært for Romerike hvis flyplassen
ikke hadde blitt bygd på Gardermoen.
For 25 år siden klarte Stortinget
og de som da hadde ansvar, å få på plass dette vedtaket etter lang
tids vanskelig debatt. Da må vi som har det ansvaret å sitte på
Stortinget i dag, 25 år etterpå, også være oss ansvaret bevisst.
Nå må vi sørge for at hvis flyplassen skulle trenge utvidelsesmuligheter,
må flyplassen ha utvidelsesmuligheter. Det er ikke noe poeng i å
bygge en tredje rullebane bare for å bygge en tredje rullebane.
Antakeligvis ligger det mange år fram i tid, men vi må ikke komme
i den situasjonen at flyplassen ikke har utvidelsesmuligheter. Derfor
mener jeg det er helt riktig, det vi nå sier, at vi ikke sier ja
eller nei til bygging av en tredje rullebane, men at vi setter av
arealer, at vi baserer oss på de faglige utredningene som ligger
til grunn, og at Stortinget sier at det blir det østre alternativet. Så
kommer vi tilbake til selve beslutningen senere.
Helge Orten (H) [11:45:53]: Avinor-modellen har tjent norsk
luftfart og de reisende på en god måte i mange år. Omdanningen av
Luftfartsverket til statlig aksjeselskap ble gjort i 2003, sist
vi hadde en borgerlig regjering, og ikke overraskende mot stemmene
til både Arbeiderpartiet, Senterpartiet og SV. Avinor-modellen legger
til grunn at flyplasstrukturen i Norge skal være selvfinansierende,
med avgifter og kommersielle inntekter omtrent likt fordelt. I 2016
hadde 8 lufthavner positivt resultat og 38 negativt resultat. Denne
helhetstenkningen i finansieringen av lufthavnstrukturen, i tillegg
til at staten kjøper flyruter der det ikke er kommersielt grunnlag,
gjør at vi har et effektivt og landsdekkende lufthavnnett som legger grunnlaget
for verdiskaping og bosetting i hele Norge.
Etter å ha hørt representanten Serigstad
Valen, som vil avvikle taxfree-salget på norske flyplasser, må jeg
si jeg blir litt forundret. Av de kommersielle inntektene utgjør faktisk
avgiftsfritt salg ca. halvparten, og det betyr at det må være et
sted mellom 2 og 3 mrd. kr i inntekter fra det formålet. Å sette
det i spill vil true hele finansieringsmodellen og hele lufthavnstrukturen
i Norge. I tillegg vil det bare bety å flytte taxfree-salget ut
av landet, og at alle flasker med alkohol, sjokolade eller parfyme
må fraktes tilbake med fly. Det kan heller umulig ha noen særlig
god klimaeffekt.
Det er viktig at Oslo lufthavn kan
fortsette å utvikles som et nasjonalt knutepunkt, men at flyplassen
også kan ha potensial som et internasjonalt knutepunkt. Det er viktig
for å opprettholde inntektsgrunnlaget ikke bare for Oslo lufthavn,
men for hele strukturen i Avinor-systemet. Tilstrekkelig kapasitet
og attraktivitet ved Oslo lufthavn Gardermoen er viktig for hele
Norge. Om vi skulle ende opp i en situasjon med kapasitetsproblemer,
vil det ha betydning for inntektspotensialet i hele strukturen.
I tillegg er det et enkelt regnestykke for flyselskapene om de må
prioritere. Da velger de selvfølgelig de rutene som gir best lønnsomhet.
Manglende kapasitet ved Oslo lufthavn Gardermoen vil kunne sette
oss i en situasjon der vi enten får et dårligere tilbud i store
deler av landet, eller vi må bruke vesentlig mer midler på å kjøpe
flyruter.
Derfor er jeg litt forundret over
Senterpartiet som påberoper seg å ha en politikk for hele Norge,
og som velger ikke å støtte det videre arbeidet med en tredje rullebane
på Gardermoen. Det er etter min mening å gamble med det framtidige
flytilbudet.
Det er viktig at vi setter av areal
for en tredje rullebane nå, skaper forutsigbarhet for omliggende
kommuner – og Avinor – og at vi har et tilgjengelig areal den dagen
vi har behov for kapasiteten. Nå er det mye som kan endre seg fram
til 2030, men én ting er iallfall sikkert: Har vi ikke tilgjengelig
areal, har vi heller ikke utvidelsesmuligheter, og den risikoen
er ikke vi villige til ta.
Ola Elvestuen (V) [11:49:06]: En liten oppfølging: Det er
klart at det å få plassert Oslo lufthavn på Gardermoen har vært
ekstremt viktig for regionen, Romerike, og det har vært ekstremt
viktig for Oslo, særlig fordi vi har et helt fantastisk kollektivsystem,
som virkelig fungerer, og som er bra for hele landet. Det har vært
kjempeviktig.
Jeg reagerer likevel litt på Sverre
Myrli, som påpeker at det er viktig med arbeidsplasser – også med
en tredje rullebane. Alternativet er å bygge opp et jernbanesystem
mellom de store byene i Skandinavia som er konkurransedyktig. En
høyhastighetsbane mellom de store byene, enten det er Trondheim,
Stockholm eller Bergen, er dyr å bygge, men er bedriftsøkonomisk
lønnsom å drive. Det må vi huske på. Og det vil gi minst like mange
arbeidsplasser som alternativet med en tredje rullebane. Det vil
også bety like mange arbeidsplasser om en utnytter særlig Rygge
som en tredje rullebane på Østlandet, til det den kan brukes til.
Dette er en langsiktig investering
– som alle peker på – å sette av, fordi en skal ta en beslutning
fram mot 2030–2035, kanskje 2040. Da handler det om at en i dag
må ha en politisk beslutning om hvilket hovedgrep en ønsker å bygge
opp transportsystemet omkring. Jeg mener, og Venstre mener, at det
viktigste er å bygge det rundt jernbane der jernbanen er konkurransedyktig.
Det vil også gi mye større effekt for områdene mellom de store byene.
Fly er opp – og det er ned. Det vil også gi helt annet tilbud og knytte
en region sammen, som er konkurransedyktig, hvor som helst i verden,
hvis en ser dette i sammenheng. Da må vi begynne det løpet nå, i
stedet for bare å sette av og på en måte la situasjonen og utviklingen
gli, og ta beslutningen til slutt, nærmest tvangsmessig, når en
kommer nærmere 2030–2035.
Jeg mener at dette er det viktigste
grepet en kan gjøre også for kortbanenettet, som er kjempeviktig
i Norge, nettopp at en får utnyttet kapasiteten der også inn mot
en hovedflyplass, men at en har en avlastning der reisene mellom
de store byene i mye større grad kan tas på en konkurransedyktig
jernbane som er både miljømessig riktig og transportmessig og økonomisk
riktig for den økonomiske utviklingen i landet vårt.
Kjell-Idar Juvik (A) [11:52:00]: Først til en tredje rullebane:
Når vi sier ja til den videre utredningen, er det fordi vi skal
se framover. Og grunnen til at det ikke er en del av NTP, er at
en ikke ser at dette er en investering som nødvendigvis skal tas
i denne tolvårsperioden. Det er også sånn at når vi sier det er
sett i forhold til å avsette areal, er det like viktig å frigjøre
areal, for i dag båndlegger en faktisk areal på begge sidene av
Gardermoen, altså både østre og vestre alternativ. Derfor er det
riktig og viktig at Stortinget er tydelig på hva man ønsker i framtida.
Det er greit å være tydelig på at man ikke ønsker en tredje rullebane,
for det er også en avklaring for arealene. Men det er like viktig
at man klarer å bestemme seg for det ene alternativet. Det er det
jeg føler at flertallet er tydelig på, og man sier noe om det man
ønsker skal utredes før denne saken ender opp med en reell behandling.
Så til taxfree og inntekter til
Avinor. Det overordnede viktige med Avinor-modellen er at de inntektene
som kommer inn, brukes til å drifte et godt nett i hele landet vårt.
Det er ingen tvil om at hadde vi ikke hatt denne modellen, er det
ikke sikkert vi hadde hatt et like godt tilbud. I alle fall hadde
det da vært avhengig av de årlige bevilgningene i statsbudsjettet
og kanskje en diskusjon som hadde vært mindre forutsigbar. Jeg vet
i alle fall veldig godt for min egen landsdel at dette tilbudet
er utrolig viktig. På mange plasser er det faktisk ikke noe særlig
alternativt tilbud for å kunne reise når man skal et stykke av gårde.
Så til konkurranseutsetting og privatisering.
Det er ikke tvil om at der er det et skille i denne salen. Vi har
en regjering som ønsker å konkurranseutsette og privatisere mest mulig.
Jeg er veldig glad for at man er enige om at man skal stå på Avinor-modellen.
Men det er ingen tvil om at det også undergraver den dess mer man
konkurranseutsetter og eventuelt legger til rette for privatisering.
Jeg er i hvert fall veldig glad for at det som står i programforslaget til
Fremskrittspartiet, ikke er lagt til grunn i denne meldingen. Derfor
er jeg litt opptatt av det.
Så til statsråden som var litt i
tvil om hva Stortinget egentlig mener. Jeg mener at den merknaden
som står på side 5 under Flysikringstjenesten, er veldig tydelig
på det som går på konkurranseutsetting. Det er et flertall her i
salen for at vi skal konkurranseutsette flysikringstjenestene, men
jeg mener også det er et flertall i denne salen for at man skal
avvente den prosessen til man har gjennomført erfaringene fra fjernstyrte
tårn. Det er i alle fall en helt tydelig tolkning fra min side.
Janne Sjelmo Nordås (Sp) [11:55:16]: Bare for å presisere
først når det gjelder taxfree-ordningen: Senterpartiet er ikke for
å avvikle den, for den er en del av finansieringen for kortbanenettet,
som er viktig. Men det vi har tatt til orde for, sammen med en rekke
andre partier, er at man vurderer å bruke Vinmonopolet som aktør
for salg av alkohol når dagens avtale går ut.
Til representanten Orten, som mener
at det å si nei til en tredje rullebane er å gamble med flytilbudet
for Distrikts-Norge: Det mener Senterpartiet at ikke er rett. Det
er ikke nødvendig når vi skal til Syden eller på utenlandsturene våre,
at vi skal reise fra Gardermoen. For mange av oss, og sikkert for
representanten Orten også, hadde det vært like hensiktsmessig å
reise fra den regionale lufthavnen nærmere der vi bor. Vårt poeng
er at alle utenlandsreiser ikke nødvendigvis må gå fra Gardermoen,
men kan gå fra de regionale lufthavnene rundt omkring i landet.
Det viktigste for oss er å sikre
kapasiteten for innenlandstrafikken til og fra Gardermoen. Det er
mange som i framtiden også skal reise til og fra Oslo i ulike ærend,
og da må man sikre at man har kapasitet til å ta imot de flyene som
kommer via andre flyplasser eller kommer direkte, enten vi snakker
om Molde, Sogndal, Mosjøen, Mo i Rana osv. Dette er ikke å gamble,
men rett og slett å planlegge litt bedre enn det vi synes det gjøres
i dag.
Sverre Myrli (A) [11:57:07]: Jeg forstod representanten Elvestuen
slik at han mente at vi ikke trengte en tredje rullebane, fordi
vi i stedet skulle satse på jernbanen. På mandag skal vi diskutere
Nasjonal transportplan. Da skal vi også diskutere jernbaneinvesteringer.
For fire år siden vedtok Stortinget som en ambisjon at vi skulle
ha bygd ferdig dobbeltspor på intercitystrekningene til Lillehammer,
Halden og Skien innen 2030. Det går nå regjeringen, med Venstres
støtte, bort fra, så nå på mandag vedtar vi en mindre ambisiøs plan
for utbygging av intercitystrekninger. Og 2030 er i grunnen et interessant
årstall, for det var da Stortinget sa at vi skulle ha ferdig intercitystrekningene,
som vi nå altså ikke klarer, og det er da Avinor anslår at det kan
bli behov – kan bli behov – for en tredje rullebane på Gardermoen.
Så om vi dobler jernbaneinvesteringene, hvilket er usannsynlig at
vi skal gjøre på mandag, utover det som ligger i forslaget til NTP,
er det ingen realisme i at jernbaneutbyggingen i Norge de nærmeste 10,
15 eller 20 årene kan ta store andeler fra luftfarten.
Jeg har kjempet for jernbanen i
alle de årene jeg har vært i dette huset, og kommer til å fortsette
å gjøre det, men vi må også være realistiske, og vi må også se at
vi kommer til å ha en stor grad av flytrafikk i Norge også i årene
som kommer. Og hvis vi lykkes i å få flere til å kjøre tog – la
oss håpe det – og at økningen i flytrafikken bremser opp, ja, så
vil det være behov for å bygge den tredje rullebanen senere enn
det som Avinor nå anslår. Så jeg gjentar i grunnen noe av det jeg
sa i stad: Vi skal ikke nå vedta at vi skal bygge en tredje rullebane
et eller annet år fram i tid – nei, men vi må nå si at vi skal sette
av arealer. Tenk hvis vi kommer i den situasjonen at Elvestuen,
jeg og andre som jobber for jernbanen, ikke lykkes med å få store passasjeroverganger
til jernbanen, og så står neste generasjons politikere med en flyplass
på Gardermoen som er innebygd, fordi dagens politikere ikke turte
å manne seg opp til å si at vi skal sette av arealer. Vet du hva,
president, det vil ikke jeg være med på. Transportkomiteen var tidligere
i år i London og fikk orientering om hva som er situasjonen på Heathrow,
hvor de ikke har tatt den politisk vanskelige debatten. Det er bygd
omkring Heathrow på alle kanter. Nå må de bygge en ny, tredje rullebane,
med det til følge at mange folk får husene sine ekspropriert og revet.
Slik vil ikke jeg ha det på Gardermoen.
Jeg vil at vi som sitter på Stortinget
nå, skal være like ansvarlige som forrige generasjons politikere
var, som klarte å få landet hovedflyplassaken, og si at vi setter
av arealer på østre side, for det er det myndighetene sier er det beste,
og så kommer vi tilbake til selve utbyggingsspørsmålet senere.
Åse Michaelsen (FrP) [12:00:30]: Først en kommentar til representanten
Elvestuen angående konkurransedyktighet på strekninger. Han nevnte
i sitt innlegg København. Hvordan i all verden skal København–Oslo
bli en konkurransedyktig strekning for tog kontra fly? Det er ikke
mulig.
Så er det også sånn at folk flest
ikke bare skal fra Oslo til Arlanda. De skal kanskje fra Oslo til
Arlanda og videre til Riga. Skal man da først ta toget til Stockholm,
så omstigning: komme seg ut til flyplassen? Det sier seg selv at dette
ikke er et alternativ. Jeg skal gi representanten Elvestuen rett
på ett område, og det er at det nok finnes noen enkeltstrekninger
som etter hvert vil være konkurransedyktig med hensyn til annet
kollektivtilbud enn fly. Men i dag, og også de neste årene, er vi
ikke der.
Så til representanten Juvik. Han
nevnte i sitt innlegg privatisering. Nei, konkurranseutsetting er
ikke privatisering. Hvis det er noe som undergraver Avinors mulighet
til – og husk at Avinor er fullt ut statlig eid – å kunne kryssubsidiere
flyplasser som ikke er lønnsomme, er det nettopp å fjerne det effektiviseringspotensialet
som ligger der. Jeg har 30 år som bakkepersonell på fem ulike flyplasser. Det
er voldsomt mye å hente med hensyn til effektiviseringspotensialet
der.
Så til representanten Sjelmo Nordås.
Vi kunne sikkert alle ønske oss direkteflyvninger fra vår regionale
flyplass – veldig gjerne fra Sandane til New York. Men det er markedet
som regulerer dette. Det er selskapet som velger å fly der markedet
er. Og det markedet finnes faktisk ikke der. Så vi må ikke undergrave
Oslo lufthavn. Vi må sikre at Oslo lufthavn får vokse, sånn at vi
sikrer disse flyforbindelsene og enda flere flyforbindelser enn
det vi har i dag. Og det gjør vi kun ved å legge til rette for veksten.
Så her er det sånn at Avinor må ha en ramme som gir vekstmuligheter,
som gir mulighet til å kunne satse rett. Der ligger selvfølgelig
også den tredje rullebanen, som en av de viktigste sakene for å
kunne lykkes med dette i framtiden.
Line Henriette Hjemdal hadde
her overtatt presidentplassen.
Statsråd Ketil Solvik-Olsen [12:03:14]: I diskusjonen om
konkurranseutsetting kan man alltid være enig eller uenig om hvorvidt
det er fornuftig å få private aktører til å være med og tilby sine
tjenester. Men i den diskusjonen som har vært når det gjelder tidspunkt
for konkurranseutsetting sett opp mot gjennomføring av fjernstyrte
tårn på 15 flyplasser, mener jeg det er grunn til å spørre seg om
den merknaden som Kristelig Folkeparti er med på. For Kristelig
Folkeparti er med på at det er fornuftig med konkurranseutsetting,
men så er de også med på en merknad der de sier at de vil avvente
erfaringene fra fjernstyrte tårn før man går videre. Da er rett
og slett spørsmålet: Er den merknaden fra Kristelig Folkepartis
side ment å være begrenset til de flyplassene som skal ha fjernstyrte tårn,
eller skal det være generelt, som Arbeiderpartiet har gitt inntrykk
av? Det hadde vært veldig nyttig om Kristelig Folkeparti presiserte
det.
Jeg er helt enig i at der man skal
ha fjernstyrte tårn, bør man vente med konkurranseutsetting. Men
der man ikke skal endre teknologien, er det ingen erfaring å hente
fra prosessen med fjernstyrte tårn. Da burde man kunne gå videre.
Det er en presisering jeg skulle ønske Kristelig Folkeparti kom
med.
En annen presisering som jeg håper
på – dette bare for å forstå, ikke for å diskutere – gjelder en
merknad fra komiteen der man snakker om at Avinor bør kunne kapitalisere
på det de er flinke til, og må kunne selge tjenester i utlandet.
Skal det oppfattes av regjeringen som at da skal de kunne selge
konsulenttjenester innen drift av flyplasser, eller er det at Avinor
også skal kunne drifte flyplasser? Det er en vesentlig større greie,
for da skal man også ha en organisasjon og alt mulig som kan reise
utenlands, og ikke bare selge egen erfaring. Det hadde vært greit
om komiteen kunne presisert det.
Så litt om det det er politisk uenighet
om. Jeg hører hva representanten fra Senterpartiet sier, at man
ønsker at det skal være flere utenlandsruter fra andre flyplasser
enn Gardermoen, da får man tatt vekk litt av presset. Jeg tror vi skal
huske at når det gjelder de flyrutene som går, forventer flyselskapene
at flyene skal være noenlunde fulle. Jeg tror man forregner seg
hvis man tror at Distrikts-Norge kan bli servet ved at folk fra
Sandane skal kunne fly til Bergen, Trondheim, Stavanger og Tromsø
og få det samme flytilbudet som de kunne fått i Oslo. Derfor blir
det helt feil å la være å gå videre med å se på en tredje rullebane
og å tro at reisende fra Sandane får dekket behovet andre steder,
til samme tid, og av den grunn ikke trenger å reise til Oslo.
Så skal vi huske at veldig mange
av dem som flyr fra Sandane, ikke nødvendigvis skal ut i verden,
men skal treffe politikere, næringsliv og andre aktører i Oslo-regionen eller
i Trondheims-regionen. Da er det for så vidt greit å fly til Værnes,
hvis bedriften man skal treffe, er der. Men mange av dem som peker
på at noe av det viktigste med FOT-rutesystemet er å kunne komme
seg til Oslo om morgenen, vil ikke få dekket behovet sitt om noen
år med den politikken Senterpartiet fører. Derfor er den rett og
slett direkte distriktsfiendtlig.
Presidenten: Representanten
Ola Elvestuen har hatt ordet to ganger tidligere og får ordet til
en kort merknad, begrenset til 1 minutt.
Ola Elvestuen (V) [12:06:35]: Jeg skal prøve å være kort.
Først: Samarbeidet «8 millioners
byen», Oslo–Gøteborg–Malmø–København, om et interregprosjekt viser
at det teknisk er fullt mulig å ha en jernbane som knytter dette
området sammen innenfor en reisetid på to og en halv time. Men det
må være vilje til å gjennomføre det. Det er noe helt annet – i samarbeid
med Norge. Men mulig er det absolutt.
Ellers er det at man tar inn over
seg at det ikke er noen kapasitetsproblemer på Gardermoen når det
gjelder antall passasjerer totalt. Den tar fint 35 millioner. På
Heathrow er de oppe i 70 millioner. Det handler om trafikken om morgenen
og på ettermiddagen, på den mest travle tiden, og det er innenrikstrafikken
som først og fremst tar den kapasiteten. Det er en kjensgjerning
at ingen flyr mer enn nordmenn, og vi flyr veldig ofte strekninger
på 500 km, der toget er konkurransedyktig. Det er helt klart at
vi har mulighet til, med et så langt perspektiv som det her er snakk
om, å bygge opp den kapasiteten. Heldigvis har vi i forbindelse
med Nasjonal transportplan vedtak om at vi skal se på strekningsvise
utredninger om høyhastighetsjernbane, som er et nytt initiativ.
Kjell-Idar Juvik (A) [12:07:57]: Jeg skal prøve å svare på
det som statsråden utfordret på, sett fra mitt ståsted som saksordfører.
Først det som går på salg av kompetanse.
Det som meldingen sier, er at man ikke skal få lov til å drive med
noen ting. En skal drive med kjernevirksomheten og ikke få utnytte
den kompetansen man har. Jeg oppfattet at vi syntes det var en snever
holdning. Slik jeg tolker komiteen når det gjelder salg av kompetansen
til Avinor, skal man ikke drive med stordrift utenlands, men man
kan gjerne bruke kompetansen sin til å bistå utenlands med konsulenttjenester.
Jeg tror det er en grei presisering. Så jeg føler meg rimelig trygg
på oppfatningen i komiteen.
Når det gjelder flysikringstjenesten,
er i hvert fall oppfatningen til saksordføreren – det punktet står
under avsnittet Flysikringstjenesten, Kristelig Folkeparti må for
så vidt presisere det selv – at man prinsipielt er for at man kan konkurranseutsette
flysikringstjenesten, men at man vil avvente det, sånn som det står
her. Det er i hvert fall min oppfatning av den biten.
Presidenten: Flere
har ikke bedt om ordet til sak nr. 2.
Innstilling
fra transport- og kommunikasjonskomiteen om Representantforslag
fra stortingsrepresentantene Else-May Botten, Lise Christoffersen,
Hugo Bjørnstad, Magne Rommetveit og Eirik Sivertsen om en helhetlig luftfartsstrategi (Innst. 437 S (2016–2017),
jf. Dokument 8:85 S (2016–2017))
Åse Michaelsen (FrP) [12:09:53] (ordfører for saken): Det
er en samlet komité som er enig om at en helhetlig luftfartsstrategi
må komme. Noe komiteen også viser til i merknadene sine, er at statsråden
allerede er i gang med forarbeidet til en helhetlig luftfartsstrategi.
Videre har man også merket seg at dette arbeidet er en oppfølging
av det notatet som ble laget om globalisering og økt konkurranse
i sivil luftfart.
Det som vil skje, er at det blir
satt ned et representativt utvalg som skal bistå departementet i
utformingen av denne strategien, og uten tvil er et sentralt tema
der betydningen av å ha en norsk luftfartsnæring. Det vil bli tatt
opp problemstillinger som flyselskapenes forretningsmodell, ansattes
vilkår samt sikkerhet og miljø. Dette er helt i tråd med det en
enstemmig komité er opptatt av.
Det som skiller komiteen derimot,
er kanskje tidsaspektet for når man kan få en slik strategi på plass.
Dette er en strategi som man ikke bare kan lage på det norske kammerset,
for å si det sånn. Vi er fullstendig avhengig av at Norge er i dialog
med Europa om internasjonale avtaler, og at dette er mulig å bake
inn i en slik strategi, for å få kvaliteten opp å stå. Hadde det
bare vært opp til Norge, departementet og det politiske lederskapet
her, er jeg helt overbevist om at denne strategien allerede hadde
vært behandlet her hos oss. Men igjen: Vi vet at ting tar tid. Ikke minst
tar ting enda lenger tid i utlandet, og vi er altså veldig avhengig
av at dette henger på greip, for Norge er ikke en øy uti havet.
Vi er avhengig av andre land for at dette skal fungere.
Kjell-Idar Juvik (A) [12:12:03]: Det er ingen tvil om at
luftfarten er i stor endring, og det skjer mye, ikke minst når det
gjelder arbeidsforhold og den biten der. Derfor mener vi at det
er overordnet viktig at man får laget en helhetlig luftfartsstrategi.
Ja, vi er klar over at vi ikke kan
gjøre det uten å ta inn over oss at vi er en del av noe større,
som forrige representant sa. Det betyr ikke at vi ikke likevel både
kan ta en ledende rolle og ikke minst se på hva vi likevel kan gjøre. Det
er jo ikke alt som må klareres av andre i forholdet.
Jeg registrerer at man er fornøyd
med at det er i gang en slik prosess, men jeg registrerer også at
man legger opp til å bruke veldig mye tid før man har som mål å
komme tilbake til Stortinget. Det er også vår bekymring. Derfor
vil vi opprettholde det opprinnelige forslaget vårt om at vi vil ha
en slik melding.
Med det tar jeg opp mindretallsforslaget,
fra Arbeiderpartiet og Senterpartiet.
Presidenten: Representanten
Kjell-Idar Juvik har tatt opp det forslaget han refererte til.
Lise Christoffersen (A) [12:13:33]: Mye er allerede sagt
her i dag om betydningen av luftfarten i et land som Norge, så jeg
lar akkurat det temaet ligge. Men som medlem av arbeids- og sosialkomiteen
er jeg minst like opptatt av at vi skal ha ryddige forhold i luftfarten,
både når det gjelder sikkerheten for passasjerene, og når det gjelder lønns-
og arbeidsvilkår for de ansatte – i lufta og på bakken. De to forholdene
henger også til en viss grad sammen med hverandre.
I representantforslaget viser Arbeiderpartiet
til at det nå begynner å haste med å iverksette tiltak for å sikre
at vi fortsatt skal ha en luftfartsnæring i Norge og i Europa som kan
konkurrere på like vilkår, basert på de standardene som må gjelde
i et moderne arbeidsliv.
Høyre–Fremskrittsparti-regjeringa
liker stadig å framheve at den i egne øyne er både framoverlent,
handlekraftig og gjennomføringsdyktig. I sitt arbeid med å følge
opp Stoltenberg II-regjeringas handlingsplan nr. 3 mot sosial dumping,
fra 2013, der behovet for skjerpet innsats for å trygge arbeidsvilkårene
i luftfarten ble tatt opp, har samferdselsministeren verken vist
handlekraft eller gjennomføringsevne. Det hjelper lite å være framoverlent
når man ikke samtidig flytter føttene. Det går som regel ganske
dårlig.
I representantforslaget viser vi
til at statsråden for snart et år siden, under Arendalsuka, lovte
at han skulle lage en luftfartsstrategi. Det ble godt mottatt, bl.a.
av fagbevegelsen, men også av arbeidsgiversida, som begge tidligere
på året hadde etterlyst både strategi og stortingsmelding om luftfarten.
Tidlig på høsten sier statsråden at han i løpet av kort tid skal
ta stilling til hva slags form det videre oppfølgingsarbeidet skal
ha, men lite har skjedd, og nå er stortingsperioden snart over.
Jeg tillater meg også å minne statsråden
om at vi allerede i hans første halvår i statsrådsstolen hadde en
interpellasjonsdebatt i Stortinget der Arbeiderpartiet spurte hvilke initiativ
statsråden ville ta nasjonalt og internasjonalt for å sikre ryddige
lønns- og arbeidsforhold og like konkurransevilkår i luftfarten.
Statsråden viste da til et brev han hadde sendt EUs transportkommisær
dagen før. I ukene før hadde vi gjentatte ganger ringt departementet
for å få tak i det varslede brevet, som altså ikke ble sendt før
Arbeiderpartiet presset på ved å ta saken opp i Stortinget. I januar 2014
sa statsråden at han ønsket å videreføre det arbeidet den rød-grønne
regjeringa hadde igangsatt. Det er tre og et halvt år siden. Lite
har skjedd. Det er så en nesten kan lure på om statsråden egentlig
ikke synes at dette er så veldig viktig. Tilgi meg hvis jeg tar
feil, for hvis det er manglende evne det står på, så la meg tipse
statsråden om at SAMAK, fellesorganisasjonen av sosialdemokratiske
partier og fagbevegelsen i Norden, i januar i år la fram en rapport
med både analyse og gode forslag, som statsråden fritt kan få lov
til å benytte seg av.
Statsråd Ketil Solvik-Olsen [12:16:54]: Jeg kan jo bare først
si det vi allerede har sagt til komiteen, at denne rapporten skal
vi lage. Vi har sagt vi skal lage en strategi. Vi skal nedsette
et utvalg. Så sånn sett slår en her inn åpne dører.
At Arbeiderpartiet gjentatte ganger
forsøker å gi inntrykk av at ingenting skjer, må i så fall mer reflektere
at en ikke selv følger med, mer enn det reflekterer det som faktisk
skjer i regjeringen.
Når representanten Lise Christoffersen
påpeker at jeg allerede tidlig i min regjeringsperiode sa vi skulle
følge opp det arbeidet Arbeiderpartiet hadde satt i gang, gjaldt det
den såkalte globaliseringsrapporten. Når representanten Christoffersen
nå gir inntrykk av at en fortsatt venter, har representanten fulgt
ekstra dårlig med, for den rapporten er altså framlagt og har vært
diskutert ganske lenge. Hvis man da drar i gang en debatt her hvor
man egentlig bare prøver å svartmale regjeringen, og ikke engang
har fått med seg rapporten som er framlagt, og den påfølgende diskusjonen,
er det faktisk en ganske lite konstruktiv debatt.
Jeg håper egentlig vi slipper å
kjøre den samme runden nå som vi opplevde tidligere i dag, der man
diskuterer bare for å diskutere. For dette utvalget som skal settes
ned, det NOU-arbeidet som skal gjøres, er vi enige om skal skje,
og prosessen er i gang. Så det er det ingen tvil om.
Når Arbeiderpartiet da viser til
at de la fram ikke bare én strategi, ikke bare to, men tre strategier
mot sosial dumping, reflekterer vel det mer at strategiene ikke
hadde særlig mye virkning, når man må legge på gjentatte strategier. Det
at man først rett før man går av, sier at dette er noe man skal
jobbe med, da må man jo virkelig lure: Synes en at alt det vi har
gjort på tre og et halvt år, er for lite, når det eneste man selv
klarte på åtte år, var å få varslet at en skulle legge fram en strategi,
og at man skulle begynne arbeidet med en rapport om globalisering
innenfor den sektoren?
Det tok ikke mange ukene etter at
vi vant valget og inntok regjeringskontorene, før dette temaet ble
satt på dagsordenen, og der vi tok kontakt med EU-systemet, for
det er der vi må jobbe hvis vi skal få til internasjonale endringer i
dette. Vi må snakke gjennom IATA og andre for å sørge for at man
faktisk får noe som ikke bare begrenser norsk luftfart og gjelder
norsk innenriksluftfart, men som går på de internasjonale flygningene.
For det er jo det som skaper utfordringene her: muligheten for et
selskap til å ha fly som flyr fra ett land med personale fra et
annet land ansatt gjennom et bemanningsbyrå fra et tredje land,
og som gjerne har fly registrert i et fjerde land – og som dermed får
mange ulike stoler. Dermed er det viktig å sikre at tilsynsmyndighetene
vet hvilke regler som gjelder, og at vi behandler aktørene mest
mulig likt, for å sikre at konkurransen vinnes av dem som driver
mest mulig effektivt, og ikke av dem som gjennom en internasjonal
bransje klarer å komme seg mellom lover og regler og muligheten
til å organisere seg.
Dette arbeidet har vi satt i gang.
Vi har jobbet mye med det. Utfordringen er at det ikke er alle andre
land som er enig med oss. Da tar det rett og slett lite grann tid.
Det tror jeg Arbeiderpartiet også ville ha innsett, hvis de hadde brukt
tiden sin i åtte år i regjering på å ta opp den tematikken. For
meg virker det nesten som om det ikke ble brukt mye tid på. Vi diskuterer
disse temaene veldig mye med våre naboland, rett og slett fordi
det er viktig for oss å ha sikre og ordnede forhold, både for dem
som driver, og for dem som jobber, i flybransjen. Sikkerheten til
de reisende og til de ansatte er for oss av aller ytterste viktighet,
akkurat som vi også har samme viktighetskala når det gjelder veitrafikk,
når det gjelder jernbane, og når det gjelder skipsfart.
Jeg har ikke lyst til å få en debatt
der man prøver å gi inntrykk av at det ikke er viktig. Men jeg skal
heller ikke bruke det inntrykket mot dem som kritiserer meg, for
jeg tror vi alle er enige om dette. Men det at en selv ikke klarte å
levere på dette i løpet av åtte år, gir ikke et argument for å gi
inntrykk av at andre ikke har prøvd. Vi jobber med det. Vi er altså
i gang med dette i den utredningen Arbeiderpartiet her etterlyser.
Sånn sett burde vi egentlig jublet for at vi alle spiller på samme
lag.
Lise Christoffersen (A) [12:21:15]: Jeg skal ikke hale ut
tida unødig. Jeg har i grunnen fått fram poenget mitt – at jeg synes
det går for smått.
Jeg registrerer at statsråden nok
en gang nå helt på slutten av sin statsrådperiode – forhåpentligvis
– fortsatt refererer til åtte år med rød-grønn regjering og ikke
til fire år med egen regjering.
Selvfølgelig har undertegnede fått
med seg globaliseringsrapporten, men det som var Arbeiderpartiets
intensjon med handlingsplanen mot sosial dumping, der vi også løftet
fram luftfarten, var å komme med konkrete forslag til hvordan en
skal bekjempe sosial dumping. Til statsrådens orientering, når han
sier at det at vi kom med en handlingsplan i 2013 for det første
viste at vi ikke hadde handlekraft i spørsmålet om sosial dumping
selv, og at vi ikke i løpet av vår regjeringsperiode hadde greid
å fjerne sosial dumping, faller jo det på sin egen urimelighet.
Vi la fram den første handlingsplanen mot sosial dumping i 2006,
så kom plan nr. 2 i 2008, plan nr. 3 i 2013, plan nr. 4 i 2014 og
plan nr. 5 i 2017. Samtlige planer har det som utgjør flertallet
og regjeringspartiene i dag, vært med på å stemme ned.
Arbeiderpartiet har aldri prøvd
å gi inntrykk av at sosial dumping er noe en kan fjerne med et trylleslag
ved hjelp av en handlingsplan. Nei, det er et arbeid som må pågå kontinuerlig
fordi vi bl.a. snakker om internasjonal organisert kriminalitet
i en del av de sakene, og her finner en alltid nye veier: Når en
greier å tette ett smutthull, finner en nye, så kampen mot sosial
dumping må pågå i de bransjene som er utsatt, kontinuerlig.
Fafo har foretatt en evaluering
av de tre første handlingsplanene våre og konkludert med at handlingsplaner mot
sosial dumping virker der det er skolerte organiserte tillitsvalgte
til stede på arbeidsplassen. Men arbeidet må pågå kontinuerlig,
og når vi forhåpentligvis overtar regjeringsmakta til høsten, kommer
vi til å fortsette det arbeidet. Og vi kommer aldri til å si at
det arbeidet er vi nå ferdig med.
Presidenten: Flere
har ikke bedt om ordet til sak nr. 3
Innstilling
fra transport- og kommunikasjonskomiteen om Representantforslag
fra stortingsrepresentantene Janne Sjelmo Nordås, Trygve Slagsvold
Vedum, Heidi Greni, Anne Tingelstad Wøien og Per Olaf Lundteigen om
å be regjeringen legge frem en stortingsmelding om taxinæringen (Innst. 408 S (2016–2017),
jf. Dokument 8:115 S (2016–2017))
Presidenten: Etter
ønske fra transport- og kommunikasjonskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til inntil
seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte taletid,
får en taletid på inntil 3 minutter.
– Det anses vedtatt.
Magne Rommetveit (A) [12:24:33] (ordførar for saka): Taxi
er ein viktig del av det samla kollektivtilbodet i samfunnet, med
geografisk dekning over heile landet. Mange ulike grupper har stor
nytte og glede av at det finst eit tilgjengeleg transportilbod til
stader, og til tider tog og buss ikkje går, døgnet rundt, i heile
landet.
Det har vore brei semje om dette
i årevis, men dei siste to–tre åra har det vorte meir turbulens
rundt næringa, og nokre synest å vilja setja dette tilbodet i spel.
Eg synest regjeringa seier det godt i den politiske plattforma si
frå Sundvolden i 2013:
«Drosjepolitikken skal ses på som
en del av kollektivpolitikken, og bransjen har et viktig samfunnsoppdrag.»
Dette trur eg alle parti kan seia
seg einige i, og i dette ligg også grunnlaget for den lovgjevinga
me i dag har på området. Mange påstår at lova er der mest av omsyn
til drosjeeigarane og andre i næringa, men det er vel heller samfunnsomsyn
som ligg til grunn – viss ikkje hadde nok reguleringa vore fjerna
for lenge sidan. Spørsmålet er difor: Skal det framleis vera taxi
overalt alltid, eller bare nokre stader av og til? Skal yrket vera
til å leva av, eller skal det i verste fall verta alle sin kamp
mot alle, med sosial dumping og eit ras mot botnen i næringa i lønsemd
og i kvalitet?
Dei som går til åtak på næringa
og lovverket, hevdar at tilbodet er utdatert, at marknaden ikkje
fungerer, og at me må ha meir konkurranse og nye forretningsmodellar
osb. Fleire i næringa har kjent seg som ein kasteball for inn- og utfall
den siste tida, ikkje minst fordi fleire politikarar og andre i
det offentlege rom snakkar opp ei verksemd som konkurrerer på heilt
eigne premissar, utan å følgja lova og andre pålegg som taxinæringa
har, og utan å berekna moms og betala skattar.
Dette er bakgrunnen for at me i
mindretalet synest at det no vil vera bra med ei samla og grundig
vurdering av dei måla samfunnet skal ha for drosjane sin plass i
transportpolitikken, og dei rammevilkåra som må til for å nå desse måla.
Ei eiga stortingsmelding om taxinæringa vil også kunna ta opp i
seg den teknologiske utviklinga me har sett, og som me ser føre
oss kjem, og kva ho vil ha å seia for ei framtidig og moderne taxinæring.
Heile komiteen seier i innstillinga
at taxi er ein viktig del av eit samla kollektivtransporttilbod,
med geografisk dekning over heile landet, og ein del av velferdssamfunnet.
Statsråden syner i svarbrevet sitt
– og fleirtalet i merknadene sine – til at dei prosessane som alt
er i gang innan feltet, er tilstrekkelege for å vurdera alle omsyna
i framtidig drosjeregulering, og at det difor ikkje er nødvendig
med ei eiga stortingsmelding om taxinæringa. Det vert også synt
til m.a. høyringa som har vore om forslag til endringar i yrkestransportlova.
Me veit ikkje korleis regjeringa
vil stilla seg til ESA med omsyn til behovsprøvinga. Resultatet
her vil kunna få store følgjer for drosjetenesta. Og dersom ein
skal følgja Delingsøkonomiutvalet og fjerna løyvekravet for persontransport,
vil det i praksis kunna rokka ved prinsippet om å sjå drosje som
ein del av kollektivtilbodet, og det vil kunna rokka ved heile samfunnsoppdraget.
Næringa kjenner seg som ein kasteball
i ein uryddig debatt, der mange ting vert blanda saman, og der viktige
aspekt vert gløymde. Eg trur det hadde vore fornuftig no å samla
seg om ei stortingsmelding, slik at diskusjonen kunne vorte meir
faktabasert, grundigare og mindre prega av ideologiske utspel enn
han me har.
Eg håpar uansett at me samla står
fast på samfunnsoppdraget og drosjane si rolle i kollektivtransporten,
og at me kan finna tilbake til ein samstemd og føreseieleg politikk for
alle partar. Ikkje minst kundane i by og bygd er tente med føreseielege
vilkår når det gjeld tilgang, prisar, forsikringar, lokalkunnskap
og kontroll.
Eg tek med dette opp forslaget frå
Arbeidarpartiet og Senterpartiet.
Presidenten: Representanten
Magne Rommetveit har tatt opp det forslaget han refererte til.
Nils
Aage Jegstad (H) [12:29:33]: Når verden endrer seg, må rammeverk
og regler moderniseres i takt med utviklingen.
Det finnes ikke mange gode eksempler
på en positiv utvikling på de områder der utøvende næring ikke har
hatt incentiver for en kundetilpasset utvikling. Taxinæringen har
manglet verktøyene for å gjøre næringen bedre. De offentlige løyvereguleringene
er til hinder for at sentralene kan sette høyere krav til kvalitet
og innhold i produktet, til forbrukernes beste.
De offentlige reguleringene av drosjemarkedet
har lenge vært modne for revisjon og modernisering. Regelverket er
i dag veldig fragmentert, og ansvarsforholdene er uklare.
Konkurransetilsynet konkluderer
med:
«Dagens regulering av drosjemarkedet
legger ikke til rette for effektiv konkurranse og produktivitetsvekst.»
Og videre:
«Ikke minst har den teknologiske
utviklingen medført at grunnlaget for
prisregulering i drosjemarkedet har endret seg.»
Samtidig melder drosjenæringen selv
om et stort behov for endringer.
Vi skal ikke forby tjenester for
å beskytte eksisterende forretningsmodeller, men Høyre ønsker å
sikre likebehandling av de ulike aktørene. Samtidig må endringene åpne
for å ta i bruk ny teknologi og legge til rette for innovasjon og
produktivitetsforbedrende tiltak.
Drosjenæringen har kommet i søkelyset
i forbindelse med debatten rundt delingsøkonomien. Delingsøkonomiutvalget
foreslår å oppheve løyveordningen for drosjer. Et av hovedankepunktene
er manglende konkurranse i drosjenæringen. En må imidlertid her
skille mellom bestillingsmarkedet, som er den største delen av drosjevirksomheten,
og det som foregår på gaten. Det er stor konkurranse om bestillingsmarkedet,
hvor ikke minst det offentlige er en stor aktør. Når man tar drosje
fra en drosjeholdeplass, er man prisgitt drosjekøen.
Som i de fleste strengt regulerte
næringer oppstår det et uregulert marked på utsiden av systemet
og samtidig foretak i en gråsone. Ren piratdrosjevirksomhet foregår
i stort omfang og skaper problemer både for sikkerheten og for den
regulerte næringen. Selskaper som Uber oppstår i det som i dag er
en gråsone. Transportvirksomheten organiseres her tilsynelatende
uten at det er tjenestebetaling, og man går dermed klar av lovens
formelle regler om betaling for transporttjenester.
I utgangspunktet må en ta inn over
seg at forholdene er vidt forskjellige mellom de tettest befolkede
byområdene og resten av landet. I spredt bebygde områder vil offentlige
innkjøp være fundamentet for at det i det hele tatt finnes et drosjetilbud.
På den andre siden av skalaen befinner Oslo-området seg, hvor det
bør være rom for flere konkurrerende sentraler. Det er et paradoks
at i Oslo og Akershus, hvor det er forutsatt at prisene skal fastsettes
i et marked, og hvor det er flere drosjesentraler, øker prisene.
Alle som driver næring, må underlegges
de samme lover og regler. Om selskapet heter Oslo Taxi, Bergen Taxi eller
Uber, er det de samme kravene til innberetning til skattemyndighetene
og oppfylling av lover og regler knyttet til brukernes rettigheter
og samfunnets krav til trafikksikkerhet etc. som gjelder. Næringene
som nå utfordres, må få mulighet til å styrke sin posisjon ved å
utvikle seg – til kundenes beste. Høyre mener at vi ikke trenger
en ny stortingsmelding om drosjenæringen. Vi mener vi kan løse utfordringene
uten det. Betingelsen er at også næringen selv tar tak i de utfordringer
den står overfor.
Janne Sjelmo Nordås (Sp) [12:33:31]: Taxi er en viktig del
av det samlede kollektivtransporttilbudet, med geografisk dekning
over hele landet. Det er forskjeller – det er ingen tvil om at i
Oslo er taxien kanskje mer på jakt etter kunden enn tilfellet er
i min kommune, der vi knapt har taxi. Men det taxitilbudet som man
har ute i Distrikts-Norge, er utrolig viktig bl.a. for eldre, skolebarn,
syke og personer med nedsatt funksjonsevne. Det er viktig at vi greier
å sikre også det velferdstilbudet som taxien bidrar til.
Derfor synes vi i Senterpartiet
at det er nødvendig å se på de rammebetingelsene som er. Den offentlige
reguleringen av taxinæringen har blitt et stadig mer aktuelt tema, og
det er tjent med å bli utredet skikkelig.
Saksordføreren og flere andre har
nevnt det som har foregått, og som har blitt kjent gjennom mediene,
med Uber og med pirattaxi – som taxinæringen selv er veldig opptatt
av å finne løsninger for å komme i møte. Man ser det i ESA-diskusjonen
som vi må finne en løsning på, og vi ser det som Delingsøkonomiutvalgets
rapport peker på.
Det er bakgrunnen for at Senterpartiet
har fremmet et representantforslag, for vi mener at det er nødvendig
å drøfte og avklare denne næringens rammevilkår, slik at vi kan
gi næringen forutsigbarhet og stabilitet så vi fortsatt har en taxinæring
over hele landet.
Ellers viser jeg til saksordførerens
gode innlegg, som redegjorde veldig nøye for en rekke punkter. Vi
tror at alle er tjent med at vi tar en slik drøfting på alvor, slik
at vi – som sagt – kan sikre forutsigbarhet for drosjenæringen.
Statsråd Ketil Solvik-Olsen [12:35:52]: Debatten som reises,
mener jeg er viktig. Det å sørge for god kollektivtrafikk rundt
omkring i landet er en av måtene å sørge for at alle får ta del
i samfunnet. Det at man kan komme seg til steder selv uten å eie
egen bil, er faktisk viktig.
Drosjen er en viktig del av kollektivtrafikken.
Den kan gi deg individuell transport der storsamfunnet ikke ser
det regningssvarende å sette opp direkte busslinjer, og det er ganske
mange steder, tross alt. Mange steder bor man altfor grissgrendt,
eller at vi rett og slett har så mange individuelle ulike reisemål
at buss ikke dekker alle behov.
Drosjemarkedet er veldig ulikt fra
sted til sted. I Oslo, Bergen, Trondheim, Stavanger og andre større
byer er det relativt lett å få tak i drosje til dit du ønsker, og
det er relativt sterk konkurranse mellom aktørene. Ute i distriktene, derimot,
vil det være lenger mellom drosjene, og det tar gjerne lenger tid
før drosjen kommer dit du er, for å kjøre deg dit du skal.
Det å sørge for at man har et marked
som fungerer, som tross alt gir et best mulig tilbud, og som klarer
å dekke de behovene man har når det gjelder både arbeid og fritid,
er også en viktig del av de tilbudene som trengs for å sikre skoletransport,
enten på fast basis enkelte steder eller når et barn brekker en
fot og er litt avhengig av ekstra hjelp. Det å sikre at unge og
eldre kommer seg til lege og lignende, er også en viktig del av
drosjetilbudet.
Når vi har sagt at vi på nåværende
tidspunkt mener det ikke er fornuftig med en stortingsmelding, er
det rett og slett fordi det er såpass mange ting som skjer, og da
er det viktig at vi har god framdrift. Skulle vi først lagt fram
en stortingsmelding før vi besvarte disse tingene, ville det vært
lite hensiktsmessig. Det ville betydd at vi hadde kommet bakpå i
mange prosesser, og sannsynligvis kunne man forventet å få reaksjoner,
om det ble oppfattet som at vi bryter det lovverket som vi er forpliktet
av internasjonalt. Samtidig vil en stortingsmelding, hvis den hadde
kommet, gjerne blitt behandlet uten at den egentlig ville få relevans for
de sakene som vi skal håndtere.
Så vår anbefaling er at vi på nåværende
tidspunkt holder de prosessene som er i gang med ESA og andre for
å ivareta norske interesser best mulig. Men når vi kommer med eventuelle
lovproposisjoner, vil det gi Stortinget en god anledning til å diskutere
både helhet og de konkrete forslagene som regjeringen fremmer.
La meg bare understreke at tilnærmingen
fra regjeringen er at målsettingen er å sikre et godt drosjetilbud
over hele landet – og det er det som gjør det litt utfordrende.
For vi vet at i noen av de landene der man har liberalisert kraftig,
har man fått et enda bedre og billigere tilbud i byene, men man
har også opplevd at folk ikke lenger kan leve av det som eneste
yrke, og det har gjort at man en del steder i distriktene har fått
et dårligere tilbud. Samtidig vet vi at i Norge skiller vi oss litt
ut ved at mye av drosjetjenesten i distriktene har kontrakter med
f.eks. det offentlige og lever av mange bestillingsoppdrag, som
de vet sikrer en viss inntekt. Det har gjerne gjort at moderne teknologi
i Norge ikke ville fått de konsekvensene man har sett andre steder, rett
og slett fordi drosjemarkedet har et annet inntektsgrunnlag i bunnen.
Her er det mange ulike spørsmål som man trenger å besvare. Jeg forstår
ønsket om å få en stortingsmelding, men jeg mener at på det nåværende
tidspunkt vil det egentlig gjøre at vi ville være i dårligere stand til
å finne løsninger på de problemstillingene som er nærliggende. Men
diskusjonsønsket er jeg enig i, og vi prøver å ivareta de overordnede
interessene. Det skal vi prøve å ivareta når vi fremmer eventuelle
forslag til Stortinget etter hvert som vi ser resultatene av prosessene
med bl.a. ESA.
Presidenten: Det
blir replikkordskifte.
Magne Rommetveit (A) [12:40:13]: Eg forstår at prosessar
som er i gang i ESA osb., kan ein liksom ikkje berre leggja til
sides fordi Stortinget har bedt om ei stortingsmelding. Det som
er i gang, må gå – og ting skjer jo fort når det gjeld dette med
drosjer.
Men eg vil litt tilbake til debatten
me hadde tidlegare, om Avinor – godt førebudd frå departementet
– ein godt førebudd og god debatt om ei verksemd som fungerer veldig
bra. Det eg ser for meg, er at i og med at det ikkje har vore berre
berre innan drosjenæringa, og ho òg skal gjelda i heile landet,
ville det ha vore godt å ha ein slik type debatt her.
Spørsmålet er igjen: Går det ikkje
an å gjera begge delar – ta unna dei tinga ein må gjera, men likevel
leggja opp til ei stortingsmelding, slik at me får ei samla vurdering
av det og debatt?
Statsråd Ketil Solvik-Olsen [12:41:17]: For det første: Jeg
har ikke fanget opp at Arbeiderpartiet mener at det bør gjøres konkrete
endringer i dette. Det ville vært interessant om Arbeiderpartiet
også kom med noen konkrete synspunkter på hva de mener det bør gjøres
mer av eller mindre av – hva bør endres, og hva bør beholdes – istedenfor
at vi bare skal ha en åpen greie der en viser interesse for tematikken,
uten å ha mening om innholdet.
Når det gjelder sammenligningen
med Avinor, synes jeg det er helt naturlig at vi har eiermeldinger
om det med jevne mellomrom – det er tross alt storting og regjering som
er eier og forvalter av dette. Vi forvalter skattebetalernes penger.
Derimot er staten ikke eier av drosjebransjen. Der er vi regulator.
Der lager vi lovverket. Så er det fylkeskommunene som deler ut konsesjoner
og lignende, og som slik sett har mest styring. Derfor synes jeg
at sammenligningen med Avinor-meldingen her er vel irrelevant. Som regulator
og som lovgiver er det viktig at en av og til tar en pust i bakken,
det er jeg enig i, men hvis Arbeiderpartiet mener at noe av det
som er dagens lovverk, bør endres, har en alltid mulighet til det
– selv uten en stortingsmelding.
Magne Rommetveit (A) [12:42:26]: Då eg drog parallellen til
stortingsmeldinga om verksemda i Avinor, var det fordi det ikkje
er meir enn ei halvtimes tid sidan me hadde ein god debatt her,
og der sjølve meldinga belyser heile verksemda. Avinor er ein vel
fungerande del av samferdsla vår over heile landet. Det var det
som var parallellen min til det – elles er det to vidt forskjellige
ting.
Arbeidarpartiet har òg synspunkt
på ting som kunne vore endra, og me ser dei utfordringane denne
næringa står overfor. Det er mykje det som gjer at me har interesse
av no å kunna sjå det noko breiare, særleg fordi me skal ha eit tilbod
som skal gjelda òg i heile landet i framtida.
Statsråd Ketil Solvik-Olsen [12:43:24]: Den overordnede målsettingen
– et tilbud i hele landet – er en målsetting vi deler. Jeg har allerede
redegjort for iallfall mitt og regjeringens standpunkt i dette.
Hvis Arbeiderpartiet mener at det er ting i dagens lovverk som de
vil ha endret, er det fortsatt mulighet til å fremme forslag om
de konkrete endringene.
Presidenten: Replikkordskiftet
er omme.
Flere har heller ikke bedt om ordet
til sak nr. 4.
Innstilling
fra transport- og kommunikasjonskomiteen om Representantforslag
fra stortingsrepresentantene Knut Arild Hareide, Kjell Ingolf Ropstad
og Hans Fredrik Grøvan om utvidet lagringsplikt av IP-adresser for
å beskytte barn mot overgrep (Innst. 407 S (2016–2017), jf. Dokument
8:126 S (2016–2017))
Presidenten: Etter
ønske fra transport- og kommunikasjonskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til replikkordskifte
på inntil seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Torill Eidsheim (H) [12:44:44] (ordførar for saka): Først
vil eg få lov til å takke forslagsstillarane for initiativet til
dette forslaget om utvida lagringsplikt av IP-adresser for å beskytte
barn mot overgrep. Intensjonen bak er definitivt den aller, aller
beste. Takk òg til komiteen og til justiskomiteen for eit godt samarbeid
i saka.
Noreg er eit av dei mest digitaliserte
landa i verda og ligg i verdstoppen i bruk av internettbasert teknologi.
Nettbasert informasjon og tenester pregar kvardagen for både vaksne
og barn. Dette opnar for mange moglegheiter, dessverre også for
dei som ikkje har edle hensikter.
Tryggleiken til kvar og ein av oss
er ei kjerneoppgåve for staten. Og kriminalitet i det store, m.a.
overgrep og terror, må nedkjempast. Vi ser at ny teknologi utfordrar,
og at det gjev eit auka potensial til å skade.
I saka som no blir lagd fram for
Stortinget, har fleirtalet stilt seg bak eit alternativt forslag,
der ein ber regjeringa greie ut om det rettslege handlingrommet
for lagring av IP-adresser og relevante trafikkdata bør utvidast
som eit nødvendig verkemiddel i kampen mot kriminalitet.
IP-adresser og abonnentdata kan
bidra til å avsløre kriminell verksemd. Datatilsynet oppmodar i
dag om lagring av IP-adresser og abonnentinformasjon i inntil tre
veker for faktureringsføremål, men det finst ingen lovpålegg om slik
lagring.
Å dokumentere at lagring av IP-adresser
faktisk vil ha ein effekt på kampen mot alvorleg kriminalitet, og
kva konsekvensar dette vil ha for personvernet til folk generelt, er
heilt sentralt om ein skal lovfeste det.
Då datalagringsdirektivet var til
behandling, var lagring av IP-adresser implementert. Seinare blei
direktivet som kjent oppheva fordi det av fleire domstolar blei
rekna for å gå for langt i å påleggje lagring av sensitiv informasjon. Ein
konsekvens av dette er at lovfesta lagringsplikt ikkje har tredd
i kraft.
Masselagring av personinformasjon
er problematisk, men lagring av IP-adresser er i utgangspunktet
ikkje lagring av metadata. Lagring av IP-adresser er meir på linje med
lagring av telefonnummer. Difor blir dette meir eit juridisk enn
eit teknisk spørsmål.
Digital utvikling går raskt, og
desse endringane gjer det krevjande å sikre målretta tiltak til
kvar tid. Sidan terroranslaga i 2001 er det innført ei rekkje tiltak
som aukar overvakingsnivået i samfunnet, og lover og forskrifter
som har skjerpa straff og verkemiddel. I seinare tid har vi òg sett
inn meir ressursar til operative tenester, og det er etablert cyber-koordineringssenter
for å styrkje evna til å motverke truslane i det digitale rom. Tryggleiken
vår krev auka koordinering mellom offentlege tryggleiksaktørar, og
det er frå regjeringa i tillegg varsla at det vil bli fremja forslag
om eit «digitalt grenseforsvar».
Dagens bruk av internett fører med
seg komplekse problemstillingar med behov for grundige vurderingar
av kva tiltak som vil ha størst kriminalitetshemjande effekt. Det
er behov for ei tilnærming som både tek vare på heilskapen og ser
på dei langsiktige verknadene. Tryggleiken til kvar og ein av oss
er som sagt ei kjerneoppgåve for staten, og ein viktig del av tryggleiken
vår er òg å sørgje for ein god balanse mellom rettsstat, personvern
og overvaking.
Åse Michaelsen (FrP) [12:49:36]: Saksordføreren redegjorde
veldig godt for hva trafikkdata er, og hva datatrafikk er. Jeg er
sikkert ikke den eneste som bruker disse to begrepene litt i hytt
og pine, men det er i denne saken vesentlig forskjell på de to,
og det er veldig viktig.
Teknologi, nye metoder, debatten
om datalagring i 2011 – den debatten er faktisk nesten steinalderen.
Vi må nå se på helheten og ta inn over oss de endringene som går fortere
og fortere. Utfordringen er å finne det rette nivået mellom behovet
for informasjon for å forebygge kriminalitet og behovet for personvern.
Å finne det rette nivået er krevende for alle partier.
Da denne saken ble fremmet av Kristelig
Folkeparti, var vi i Fremskrittspartiet veldig positive til originalforslaget
som Kristelig Folkeparti fremmet. Men så skjedde det et eller annet
rart etter at komiteen fikk dette til behandling, for Kristelig
Folkeparti trakk sitt forslag og fremmet et nytt et med et helt
annet innhold. Det var rart. Jeg regner med at representanten for
Kristelig Folkeparti som sitter i salen, og som skal uttale seg
i saken, vil redegjøre for hvorfor de snudde og trakk forslaget
sitt.
I den saken vi behandler nå, dreier
det seg altså kun om IP-adresser. Datatilsynet uttalte i høringssvaret
i forbindelse med debatten om datalagring som fant sted i 2011,
at når det gjaldt IP-adresser, var de villige til å vurdere lagringsplikt.
Jeg tenker at det er dette vi skal debattere og diskutere nå.
Bjørn Erik Thon uttalte følgende
til Aftenposten:
«Det er en vesensforskjell mellom
det å identifisere hvem som står bak en IP-adresse og det å ha en
total kartlegging av hvem som snakker med hvem, når og hvor den
enkelte borger fysisk befinner seg til enhver tid.»
Det er helt vesentlig. Derfor ønsker
vi i Fremskrittspartiet å møte dette behovet med en fleksibel tilnærming,
for akkurat nå, mens vi debatterer denne saken, begås det alvorlig
kriminalitet og overgrep mot barn. Det legges igjen spor, men de
vil bli slettet innen politiet eventuelt får tatt beslag i pc-en.
De slipper unna igjen. Og i morgen er det på han igjen – nye barn,
nye overgrep. Det er derfor Fremskrittspartiet vil komme behovet
i møte og tar opp et forslag om at vi ønsker å lagre IP-adresser
i minst seks måneder, med en fleksibel tilnærming.
Derfor tar jeg opp Fremskrittspartiets
forslag i saken.
Presidenten: Representanten
Åse Michaelsen har tatt opp det forslaget hun refererte til.
Kjell Ingolf Ropstad (KrF) [12:52:51]: Den teknologiske utviklingen
har på få år vært enorm, og internett har blitt et gode som vi absolutt
må verne om. Ulike hensyn må drøftes og vurderes nøye før vi som
lovgivere velger å gjøre inngrep i friheten som den enkelte har
på internett. Men internett har også mørke sider, og f.eks. det
vi diskuterer i dag, seksuelle overgrep mot barn på nettet, har dessverre
økt betydelig, på både det åpne nettet og det mørke nettet. Vi som
lovgivere har et særdeles stort ansvar for å sikre tiltak som beskytter
barna våre så godt vi kan. Derfor har det vært viktig for Kristelig
Folkeparti å styrke budsjettene til både politiet og Kripos, som
jobber med dette. Blant annet i budsjettet for inneværende år var det
en styrking på 30 mill. kr til Kripos, der i hvert fall 25 mill. kr
av de pengene var direkte koblet opp mot dette.
Operasjon «Dark Room» i Vest politidistrikt
høsten 2016 rystet oss alle. Omfanget og graden av grovhet i det som
politiet avdekket, er helt uforståelig. Men dessverre er denne saken
ikke et enestående enkelttilfelle. Ifølge lederen av Oslo politidistrikts
avsnitt for seksuallovbrudd, Kari-Janne Lid, avdekkes kun toppen
av isfjellet. Vi må derfor intensivere arbeidet med å forebygge,
avdekke og etterforske seksuelle overgrep mot barn på nettet i større grad
enn vi gjør i dag. Utvidet lagringstid av IP-adresser er det tiltaket
som politiet etterspør i størst grad.
Jeg registrerer at flertallet i
transportkomiteen kjenner til at politiet har etterlyst utvidet
lagringsplikt for IP-adresser, fordi det vil kunne styrke politiets
mulighet til å bekjempe alvorlig kriminalitet, som forslaget går
ut på. Samtlige partier, utenom Kristelig Folkeparti og for så vidt også
Fremskrittspartiet, velger likevel ikke å støtte forslaget fra Kristelig
Folkeparti om å sikre en lagringstid av IP-adresser i inntil seks
måneder. Representanten Michaelsen sier at de ønsker mer enn seks
måneder. Det viktige for Kristelig Folkeparti har vært seks måneder,
som politiet har sagt vil være tilstrekkelig, og vi fremmet det
forslaget for forhåpentligvis å få med oss Høyre eller Arbeiderpartiet
på det.
Det er viktig med varsomhet og edruelighet
i disse sakene. Ulike hensyn må veies opp mot hverandre for å sikre riktig
balanse mellom personvernhensyn og hensynet til oppklaring av alvorlig
kriminalitet. Det er viktig at lagringen ikke er uforholdsmessig
omfattende, og at varigheten av lagringen er forsvarlig. I tillegg
må man vurdere alvorlighetsgraden av de lovbruddene som kan tenkes
avverget eller oppklart gjennom lagringen, og sannsynligheten for at
alvorlige lovbrudd mot uskyldige kan avverges eller oppklares.
Kristelig Folkeparti var imot implementeringen
av datalagringsdirektivet – noe Høyre og Arbeiderpartiet ikke var
– nettopp fordi det ville medføre et uforholdsmessig inngrep i den
enkeltes personvern. Forslaget som vi fremmer nå, er noe helt annet
og langt fra så inngripende som datalagringsdirektivet ville vært.
Datalagringsdirektivet påla tilbyderne av elektronisk kommunikasjon
å lagre alle datatrafikk i en periode som ikke kunne være mindre
enn seks måneder og inntil 24 måneder. Pålegget om lagring av datatrafikk
generelt innebærer lagring av vesentlig mer omfattende informasjon
om personers kommunikasjon og bevegelse enn kun lagring av abonnementsinformasjon om
IP-adresser. Det innebærer informasjon om elektronisk kommunikasjon,
om abonnentens bruk, bl.a. hvilke telefoner som har vært i kontakt
med hverandre med SMS eller ved telefoni, samtalens varighet, lokaliseringsdata
for kommunikasjonsutstyr og bruk av IP-adresser.
Dette ble også illustrert av Datatilsynet
i forbindelse med Stortingets behandling av datalagringsdirektivet
i 2011, der de langt på vei støttet lagringsplikt for abonnementsinformasjon
knyttet til IP-adresser, selv om Datatilsynet var motstander av
de øvrige delene av datalagringsdirektivet. Representanten Michaelsen
siterte også direktøren i Datatilsynet, Thon, som pekte på at det
var en vesentlig forskjell mellom dette og DLD. Derfor kan ikke argumentene
mot datalagringsdirektivet fullt ut brukes mot forslaget som vi
diskuterer i dag.
Abonnementsinformasjon knyttet til
IP-adresser kan sammenlignes med et telefonnummer. Det avslører
ikke noe innhold og gir kun mulighet til å identifisere hvilket abonnement
som disponerer den enkelte adressen i hvilket tidsrom. Denne informasjonen
kan imidlertid være avgjørende i situasjoner der politiet blir kjent
med bilder eller videoer som viser overgrep mot barn, som deles
på nettet, og som gir grunn til å frykte at barn som figurerer i
materialet, utsettes for pågående overgrep. Da kan lagring av IP-adresser
gi politiet mulighet til å lete etter ofre, mulige gjerningspersoner
og gjerningssted.
Datatilsynet godtar i dag lagring
av IP-adresser og abonnementsinformasjon i inntil tre uker av faktureringsformål.
Men det har vist seg at dette er for kort frist for politiet når
de skal etterforske alvorlige nettovergrep. Særlig de internasjonale
sakene gjør det vanskelig å rekke det innen tre uker. Kristelig
Folkeparti mener derfor at det er på tide å gi politiet de verktøyene
de ber om, slik at vi kan beskytte ungene våre på en bedre måte.
Jeg tar opp det forslaget vi har
fremmet i innstillingen, og varsler at vi kommer til å stemme subsidiært
for II.
Presidenten: Representanten
Kjell Ingolf Ropstad har tatt opp det forslaget han refererte til.
Snorre Serigstad Valen (SV) [12:58:08]: Det er få forslag
i Stortinget som er bedre begrunnet enn forslag som tar sikte på
å bekjempe overgrep mot barn og spredning og produksjon av overgrepsbilder
av barn. Det må også være bakgrunnen for denne debatten, at alle
tiltak som det er praktisk mulig å gjennomføre, og som ikke kommer
i konflikt med grunnleggende rettsstatsprinsipper, bør vi være villig
til å diskutere for å bekjempe overgrep mot barn og overgrepsbilder
og film.
Da er det likevel viktig å ha tunga
rett i munnen. Jeg syntes det var litt illustrerende at representanten
Åse Michaelsen først – ganske riktig – omtalte debatten om datalagringsdirektivet
i 2011 som steinalderen, digitalt sett er det det. Men så i neste
setning argumenterte hun for sitt syn nettopp med et sitat fra den
debatten i 2011. Jeg vil advare mot en forestilling om at en IP-adresse
bare er en IP-adresse. Representanten Ropstad har helt rett i at
dette er et betydelig mindre inngripende virkemiddel enn innføring
av datalagringsdirektivet ville medført. Men samtidig har også bruk
av internett endret seg radikalt de siste årene. En IP-adresse er
ikke bare en IP-adresse. En IP-adresse er det som kan identifisere
hvem man er, i all bruk av alle former for internettjenester. Med
tanke på at de aller fleste etter hvert går rundt med en smarttelefon,
er det ganske mye informasjon. Da må man f.eks. spørre seg hvilken
praktisk funksjon lagringsplikt vil ha, når det vi har som mål å
bekjempe, er kriminalitet av en art som er så grov at det er grunn
til å anta at de aller fleste som kan, benytter seg av såkalte proxyer
og andre metoder for stadig å bytte IP-adresser. Dette hadde det
vært interessant å vite mer om før vi skal fatte endelig beslutning
i saken.
Det neste dilemmaet er: I hvor stor
grad skal vi presse på for at IP-adresser i større grad enn i dag
skal låses til identiteten til hver og en av oss på internett? Det
kan jo – og jeg sier kan, for dette er spekulasjon – føre til det
motsatte utfallet av det som var hensikten, nemlig at det blir lettere
for mennesker med onde hensikter, det være seg innenfor denne typen
eller annen type kriminalitet, å skaffe informasjon om andre menneskers
nettbruk med kriminelt formål. Det vil i så fall gi større muligheter
for inntrenging i enkeltpersoners, inkludert barns, bruk av nettet
– for noen skal jo lagre denne informasjonen. Vil den lagres trygt?
Mener Stortinget det er trygt nok om den informasjonen lagres av
teleoperatørene selv – i en tid med betydelige sikkerhetslekkasjer
selv fra noen av de sikreste myndighetsinstitusjonene i verden?
Hva skjer om en potensiell overgriper greier å skaffe seg tilgang
til IP-adressene til et barns mobiltelefon – med bakgrunn i den
typen tyveri eller lekkasjer – som følge av at vi som politikere har
presset på for at en IP-adresse er en IP-adresse, og at den skal
lagres over lang tid, sånn at det er lettere å identifisere hvem
som står bak IP-adressen, og hva nettbruken går ut på? Det er spørsmål
vi må stille oss selv grundig før vi tar grep som kan være et utilbørlig
inngrep i hver enkeltes rettssikkerhet i Norge. I det ligger ingen
undervurdering av hvor alvorlig dette feltet er.
Det er mange andre ting som også
trengs for å styrke kampen mot overgrep mot barn og spredning av
overgrepsbilder og film. Jeg tror i stor grad det er et ressursspørsmål.
Det kunne jeg tenkt meg et tydeligere svar på. Er det sånn at politiet
selv mener at de har de ressursene og den kompetansen som trengs
for å gjøre en god nok jobb? Har vi et regelverk som er strengt
nok på helt andre områder, som f.eks. i forbrukerlovgivning? Jeg
spør fordi det ikke er så mange uker siden vi hørte nyheter på NRK
om leketøy som er i fri omsetning i Norge – og forbudt i andre land
– der det er mulig for nesten hvem som helst å koble seg til, altså
snakkende dukker og leketøy med en hvilken som helst Bluetooth-tilkobling.
Jeg trenger ikke utdype hva slags potensial det fører med seg for
dem som måtte ha onde hensikter.
Derfor, i stedet for å stemme ned
forslaget med henvisning til tidligere debatter om datalagringsdirektivet
eller med generelle henvisninger til rettssikkerhet, ønsker vi en grundigere
debatt. Derfor vil vi fremme to forslag. Det ene er å utrede hvilke
tiltak som vil være mest effektive for å bekjempe overgrep og overgrepsbilder
av barn spredd over internett, herunder både kompetanse- og ressursspørsmål
og lagring av IP-adresser. Det andre er å oppnevne en personvernkommisjon
som kan vurdere utfordringer for personvernet andre veien.
Ingjerd Schou hadde her overtatt
presidentplassen.
Presidenten: Representanten
Snorre Serigstad Valen har tatt opp de forslagene han refererte
til.
Iselin Nybø (V) [13:03:22]: På en måte er det forståelig
at de partiene som var for datalagringsdirektivet i sin tid, ikke
er motstandere av det forslaget som Kristelig Folkeparti har fremmet,
for datalagringsdirektivet viste oss jo hvor langt flertallet i
denne sal er villig til å gå for å overvåke egne borgere. Samtidig
vil jeg på det sterkeste understreke at det vi snakker om i dag,
ikke er det samme som datalagringsdirektivet, men det omfatter en
overvåking av egne borgere. Litt av det som er utfordringen – eller
problemet – med disse sakene, er at de i seg selv, isolert sett,
ikke framstår som så veldig alvorlige eller som så voldsomt store
inngrep, men når en hele veien tar de små skrittene, utgjør de i
sum en ganske betydelig inngripen i folks personvern. Og det er
som forrige taler sa, at det er sjelden det er så gode hensyn bak
en sak som når det er snakk om overvåking. Det er alltid gode hensyn,
det er alltid gode intensjoner, som ligger bak.
Venstre er ikke tilhenger av å øke
lagringstiden fra 21 dager til 6 måneder, men også Venstre er bekymret
for barns rettssikkerhet. Vi er også bekymret for barns personvern,
og vi mener at dette handler om noe som er enda videre – det handler
om registrering på nett, det handler om lagring på nett, og det
handler om deling av sensitive opplysninger om og bilder av barn
– som vi mener det er viktig å ha i fokus. Samtidig vil vi advare
mot å tro at det å øke lagringstiden fra 21 dager til 6 måneder
løser problemet. Mange ganger framstår det som et enkelt grep vi
som politikere kan ta – vi kan bare vedta at opplysningene lagres litt
lenger. Så føler man seg handlekraftig, for da har man liksom gjort
det man kan gjøre.
Men lagring i seg selv vil ikke
løse dette, for dette handler om mange flere ting også. Det handler
om hvor mye politifolk vi har som jobber med dette. Hvis problemet
er at de kommer for sent i gang med etterforskningen – er de for sent
på ballen, de som jobber med dette? Det handler om den kompetansen
de som jobber med dette, har. Dette er en problemstilling som er
mye mer kompleks enn at vi klarer å løse den ved å utvide lagringstiden.
Jeg synes det ene forslaget som
SV har fremmet, forslag nr. 3, er veldig bra. Der ber Stortinget
regjeringen om å utrede hva slags tiltak som vil være mest effektive
for å bekjempe overgrep og overgrepsbilder av barn. Og de ber om
en vurdering av erfaringene med lagring av IP-adresser i tre uker,
altså dagens ordning. Gjennom det forslaget får vi sett på en større
helhet. Da får vi sett på hva som er det mest effektive, slik at
svaret ikke blir det enkle svaret, det som er lett å gjøre, men
det som faktisk trengs for å bekjempe denne typen kriminalitet.
Når det gjelder forslag nr. 4, fra
SV, som handler om en personvernkommisjon, er det noe Venstre støtter
helhjertet opp om. Vi har tidligere selv også foreslått at det må nedsettes
en personvernkommisjon. Det handler om barn, men det handler også
om personvernet vårt generelt, for vi vet at det hele veien er utsatt
for press.
Heldigvis, vil jeg si, ble datalagringsdirektivet
stoppet, nettopp fordi det var for inngripende mot den enkelte borger.
Vi er hele veien utsatt for personvernangrep, både fra private aktører
som vi frivillig går inn i, enten med åpne eller lukkede øyne, og
fra staten når vi som politikere vedtar hele veien å utvide politiets
metoder og fullmakter.
Venstre støtter ikke forslaget om
utvidet lagringstid, men vi ønsker å støtte SVs løse forslag i saken.
Statsråd Per-Willy Amundsen [13:08:10]: Politiet har i flere
år etterlyst utvidet lagringstid for IP-adresser. Jeg er enig i
at et slikt tiltak vil styrke mulighetene for politiet til å bekjempe
overgrep mot barn, og det er viktig at politiet har tilstrekkelige
virkemidler til å bekjempe denne typen svært alvorlig kriminalitet.
I tillegg vil utvidet lagringstid også styrke oss i kampen mot terrorisme.
Det rettslige handlingsrommet for
generell lagring av data er som kjent begrenset. EU-domstolen har
i den såkalte TV 2-saken slått fast at generell lagring av fullstendige trafikk-
og lokasjonsdata var i strid med EU-charteret om vern av privatlivet.
Jeg understreker fullstendige trafikk- og lokasjonsdata.
Jeg mener likevel, på samme måte
som forslagsstillerne, at det bør vurderes om det innenfor våre
internasjonale forpliktelser er mulig å innføre krav om lagring
av IP-adresser i lengre tid enn det vi gjør i dag. IP-adresser gir kun
informasjon om hvilken abonnent som er knyttet til en bestemt IP-adresse,
og gir altså ikke informasjon om innhold eller søkehistorikk. Lagring
av IP-adresser er derfor atskillig mindre omfattende enn den lagringen
datalagringsdirektivet la opp til. Jeg har derfor allerede besluttet at
en ordning med lagring av IP-adresser skal utredes nærmere for å
imøtekomme de behov politiet har for lengre lagringstid. Arbeidet
er i gang. En grundig utredning er viktig for å sikre at en eventuell
lovgivning vil være innenfor rammene av våre internasjonale forpliktelser,
og at hensynet til personvernet ivaretas.
Så har det seg sånn at når jeg reiser
rundt og besøker politidistriktene, forsøker jeg alltid å besøke
dem som jobber med overgrep mot barn, og jeg oppfatter en veldig
unison tilbakemelding fra politiet, eksempelvis når det gjelder operasjon
«Dark Room», om at det ene, viktigste virkemidlet de trenger for
å kunne styrke kampen mot denne grusomme formen for kriminalitet,
er lagring av IP-adresser, og at den er lengre enn dagens maksimumstid,
faktisk, på 21 dager – man er ikke engang pålagt å lagre det i 21 dager.
Bare for å illustrere problemet: Kripos får nesten ukentlig gjennom
internasjonalt politiarbeid henvendelser fra utlandet hvor man får
oversendt norske IP-adresser til personer, innbyggere, i Norge som
har blitt knyttet til internasjonal kriminalitet som handler om
overgrep mot barn. Ofte tar denne typen henvendelser tid, og erfaringsmessig
går det omtrent en måned fra disse IP-adressene registreres, f.eks.
i Canada eller i Tyskland, til Kripos mottar den informasjonen.
Da er disse IP-adressene slettet. Det betyr at hver eneste måned
får Kripos tydelige indikasjoner på nordmenn som har vært involvert
i denne typen avskyelig kriminalitet, men man står altså uten mulighet
til å finne ut hvem de er, og kanskje stoppe pågående overgrep. Når
en da samtidig legger til grunn hvor lite inngripende lagring av
IP-adresser faktisk er, er det i hvert fall ikke vanskelig for meg
å havne på det standpunktet at vi må øke lagringstiden. Men det
må selvfølgelig utredes, det må skje innenfor de avtalene og internasjonale
spillereglene Norge er bundet av.
Jeg imøteser det som sannsynligvis
blir konklusjonen etter dagens debatt, og jeg har som sagt allerede
igangsatt utredningsarbeidet.
Presidenten: Det
blir replikkordskifte.
Iselin Nybø (V) [13:13:18]: Fremskrittspartiet har ved flere
tilfeller stått sammen med Venstre i kampen for personvernet. Statsråden
sa nå i sitt innlegg opptil flere ganger at det var viktig å utrede
spørsmålet. Samtidig ser jeg i forslaget som ligger inne fra Fremskrittspartiet,
at det står:
«Stortinget ber regjeringen fremme
forslag for Stortinget som sikrer at tilbydere av internettjenester
lagrer abonnementsinformasjon og IP-adresser i minst seks måneder.»
Det er altså ingen vurdering inne
i bildet der. Det er ingen utredning inne i bildet der. Det kan
godt være at statsråden vil utrede det, men ser han ingen betenkeligheter med
å gå for forslaget fra Fremskrittspartiet, der de beskriver at statsråden
skal komme rett tilbake til Stortinget? Og selv om statsråden har
en utredning i forkant, ligger konklusjonen klar i forslaget fra
Fremskrittspartiet. Skal en utredning da bare være en tom greie?
Statsråd Per-Willy Amundsen [13:14:27]: Jeg har litt vanskelig
for å se for meg det problematiske i det representanten tar opp.
Det er altså helt vanlig at Stortinget gjennom anmodningsvedtak
vedtar at regjeringen skal gjennomføre ulike tiltak, fremme ulike
lovendringer, komme med nye saker tilbake til Stortinget. Det er
helt ordinær praksis.
Det er altså sånn at i alle de tilfellene,
i den grad det er nødvendig – og det er det som regel – vil vi gjennomføre utredninger.
Dette er problematisert med hensyn til internasjonale avtaler Norge
er bundet av. Da er det helt naturlig, dersom man hadde vedtatt
den opprinnelige formuleringen som var fremmet av Kristelig Folkeparti
eller av Fremskrittspartiet til denne saken, at man hadde gjort
det samme og gjennomført en utredning. Det man legger til grunn
nå, er at vi må tilbake til Stortinget før vi eventuelt fremmer
et slikt lovforslag.
Iselin Nybø (V) [13:15:24]: Jeg takker for svaret og vil
bare ha en oppfølging.
Når statsråden gjør den vurderingen,
og hvis den vurderingen skulle vise at det ikke vil være fornuftig
eller hensiktsmessig å ha en lagringstid på minst seks måneder, som
er det Fremskrittspartiets forslag innebærer, betyr det da at statsråden
vil komme tilbake til Stortinget med noe annet enn det Fremskrittspartiet
her foreslår – altså med et forslag som tilsier en lagringstid på
mindre enn seks måneder, hvis det er det den vurderingen vil vise?
Statsråd Per-Willy Amundsen [13:16:06]: Denne typen lovendringer
vil alltid forankres der det er naturlig å gjennomføre forankringen.
Det vil klart være relativt unaturlig for regjeringen å fremme et
lovforslag som tilsier at vi bryter internasjonale konvensjoner.
Det vil jeg knapt ha noen særlig stor forventning til vil gå igjennom
i denne sal.
Dette er et ordentlig, skikkelig
arbeid. Vi har dyktige jurister i Justis- og beredskapsdepartementet,
som er i stand til å håndtere denne utredningen – kanskje den fremste
kompetansen vi har i Norge på akkurat spenningsfeltet mellom norsk
lovgivning og internasjonale konvensjoner. Det er en oppgave som
vi selvfølgelig skal gjennomføre på skikkelig og ordentlig vis.
Så får vi, på bakgrunn av de konklusjonene som trekkes som følge
av de utredningene, se hvordan vi skal håndtere det videre. Men
intensjonen fra forslagsstillerne har jeg ingen grunn til å tvile
på, og det er altså ikke unaturlig at Stortinget gir marsjordre
til regjeringen.
Iselin Nybø (V) [13:17:12]: Nok en gang takker jeg for svaret.
Bakgrunnen for forslaget som Kristelig
Folkeparti har lagt fram for Stortinget, er alvorlig kriminalitet
begått mot barn spesielt, og vi kan vel alle være enige om at det
er noe vi ønsker å slå ned på. Kampen mot den type kriminalitet er
noe vi ønsker å styrke, og spesielt når det gjelder barn, for de
har ingen mulighet til å ivareta sine egne interesser. De klarer
ikke å stå opp for seg selv, slik som voksne kan. Da er det også
viktig at vi som politikere tar tak i det.
En ting er dette med lagring av
IP-adresser, men det alene løser ikke denne problemstillingen. Det
tror jeg statsråden er enig med meg i. Da er spørsmålet: Hvilke
andre tiltak vil statsråden gjennomføre for at vi kan styrke innsatsen
mot nettopp denne type kriminalitet?
Statsråd Per-Willy Amundsen [13:18:15]: Det er viktig for
meg å understreke at Fremskrittspartiet også er veldig opptatt av
at vi skal ha et skikkelig personvern, og at det ivaretas på en
god måte. I spenningspunktet mellom sikkerhet og personvern vil
det alltid foregå en debatt. Jeg legger til grunn det politiet forteller
meg når jeg reiser rundt og besøker dem. Det er de som jobber med
denne typen saker – overgrep mot barn på nettet og forlengelsen av
det i den fysiske verdenen. De forteller meg at dette er ene og
alene det desidert viktigste verktøyet de trenger i sin verktøykasse.
Jeg tenker at vi skal lytte til politiet. Når personer som jobber
med dette til daglig, sier at barneovergripere går fri fordi de
ikke klarer å framskaffe denne informasjonen, mener jeg det er grunn
til å lytte til det.
Kjell Ingolf Ropstad (KrF) [13:19:23]: Jeg
vil takke statsråden for et godt innlegg og for et viktig engasjement,
som vi deler fullt ut, men jeg synes det blir tatt litt for enkelt
på det. Jeg er glad for at statsråden understreker hensynene som
må veies opp mot hverandre her, det er vi helt enig i, men jeg tror
ikke det er noen i denne salen som f.eks. ville foreslått at en
skulle ha mobiltelefoner med kontantkort, der en ikke kan registrere
kontakt- eller abonnementsinfo, eller akseptert at bileiere kunne
kjøre rundt uten at en knytter noe navn til hvem som hadde bilen.
Det er enkelt, fordi det ble utnyttet da det var kontantkort som
ikke ble knyttet til personen. Dette med IP-adresse er selvsagt
å gå lenger, det skjønner jeg også, men det er sammenlignbart.
Derfor er jeg glad for at statsråden
har satt i gang utredning allerede, og jeg tror at dette vil være,
som han sier, et av de viktigste tiltakene for å få avdekket mer
alvorlig kriminalitet. Men kan han si noe mer om når utredningen
vil være ferdig, og når det eventuelt kan komme en sak til Stortinget?
Statsråd Per-Willy Amundsen [13:20:25]: Jeg
kan ikke gi en dato, men det jeg kan love representanten, er at her
vil det settes inn høy prioritet. Dette er en sak som prioriteres
høyt fra departementet, og som vi så raskt som mulig og på forsvarlig
vis skal få utredet og få fram et svar på med hensyn til en eventuell
konflikt med internasjonale konvensjoner.
Det er viktig å understreke at dette
er noe helt annet enn datalagringsdirektivet, som også representanten
var inne på i sitt innlegg. Dette handler om å lagre IP-adresser,
det handler altså ikke om å lagre metadata, lagre søkehistorikk,
lagre aktiviteten en har på nettet. Og dette er, som representanten
også viser til, relativt parallelt med type kontantkort for telefon.
Det er faktisk en grunn til at det ikke er i bruk lenger. Det ble
brukt veldig mye av kriminelle. Det med skilting av biler er også
en interessant sammenligning, og en kan også sammenligne det med
telefonnummer og at det knyttes til en person eller en adresse.
Presidenten: Replikkordskiftet
er over.
Janne
Sjelmo Nordås (Sp) [13:21:50]: Jeg tar ordet mer til en liten
stemmeforklaring. Jeg er enig i at saken har en svært alvorlig bakgrunn,
men det er heller ikke gjort noen grundige utredninger når det gjelder
de ulike alternativene vi egentlig står overfor.
Senterpartiet har lagt inn sine
primærstandpunkter i saken og valgt å se på en mulig utredning.
Nå foreligger det to forslag fra SV, som Senterpartiet er beredt
til å støtte. Vi kommer til å stemme imot forslagene nr. 1 og 2,
som ligger i saken. Vi kommer til å stemme for forslagene nr. 3
og 4. Og så kommer vi subsidiært til å støtte I, som ligger i saken.
Presidenten: De
talere som heretter får ordet, har en taletid på inntil 3 minutter.
Åse Michaelsen (FrP) [13:22:53]: Nå har jo jeg hatt ordet,
så jeg vil egentlig kommentere litt det som har kommet fram i debatten.
Representanten Nybø tar i replikkrunden
med statsråden opp dette med utredning/ikke utredning. Der skal
vi være klar over at det forslaget som Fremskrittspartiet her fremmer,
originalt ble fremmet av Kristelig Folkeparti. Som en ser i Dokument
8:126 og i innstillingen til oss, Innst. 407 S, er det det forslaget
som vi fremmer, som Kristelig Folkeparti fremmet opprinnelig. Det
var det jeg etterlyste i stad – jeg ønsker å vite hva som har skjedd
i Kristelig Folkeparti, når de ikke holder oppe sitt eget forslag
slik det var i utgangspunktet.
Representanten Nybø var også innom
hvorfor Fremskrittspartiet fremmer et forslag som sier «minst seks
måneder». Det er et landsmøtevedtak for Fremskrittspartiet, jeg
er representant for Fremskrittspartiet, og selvfølgelig fremmer
jeg forslag som er i tråd med vår politikk. Men statsråden representerer
en regjering, og det er en vesensforskjell. Det trodde jeg kanskje
at representanten Nybø visste at det var forskjell på.
Videre ser en også at Fremskrittspartiet
både i merknads form og i forslaget til I støtter den utredningen som
må gjøres, spesielt når det gjelder relevante trafikkdata, om det
bør utvides, og det er klart at det støtter vi. For oss er det viktigste
å få dette til å fungere, og ønsket fra politiet på dette området
er nettopp at dette må på plass. Minst seks måneder må på plass,
og politiet ønsker to år, så hvorfor ikke? Så har jeg stor tillit
til at statsråden vil komme tilbake til høsten, når statsråden er
statsråd på nytt, med tydelige føringer på hvor vi lander, hvor
mange måneder, og hva som er aktuelt.
Det er viktig for oss i Fremskrittspartiet
at vi er fleksible, og at vi har et lovverk som er tilpasset det
behovet som er der ute. Vi vet jo selv hvor lang tid en lovendring
tar i denne forsamlingen. Slik som teknologien utvikler seg, klarer
vi ikke å følge med, vi klarer ikke å lage et lovverk som er tilpasset
de utfordringene som er ute i samfunnet i dag på dette området.
Ergo er vi nødt til å være litt fleksible, og jeg vil tro, med et
godt hjerte, at det er vi alle her i salen enige om.
Torill Eidsheim (H) [13:25:41]: Vi i Høgre er heilt einige
i at ein må sjå på alle gode tiltak for å motarbeide alvorleg kriminalitet,
spesielt overgrep mot barn.
Men frå vår ståstad blir ei slik
hastebehandling – la meg driste meg til å kalle det det – av ei
så alvorleg sak som dette, gjennom eit Dokument 8-forslag som konkluderer
med éi løysing, ein feil innfallsvinkel.
Fleirtalet peikar på at det er mange
ulike problemstillingar som må avdekkjast for å motarbeide kriminalitet
i sin heilskap. Ikkje minst må desse tiltaka vere målretta. Det gjeld
òg i aller høgste grad tiltak knytte til IP-adresser. Vi meiner
at ei utgreiing vil vere viktig for å sikre at ei eventuell lovendring
vil vere innanfor rammene av dei internasjonale forpliktingar Noreg
har, og at ein òg varetek personvernet.
Vi viser i merknadene til at dagens
bruk av internett fører med seg at brukarane si åtferd på nettet
som regel alltid blir spora i ei eller anna form. Men vi veit òg
at utviklinga frå direktivet blei behandla og fram til i dag, har
vist at stadig fleire brukarar faktisk vel å skjule IP-adressa si
av heilt legitime grunnar, men òg av andre grunnar. Dette utfordrar.
Eg er veldig glad for å høyre statsråden
peike på at arbeidet alt er i gang. Det lovar godt. Ein ser alvoret
i situasjonen, og ser på kva for moglegheiter som faktisk finst
for å finne det som er den gode tilnærminga og dei målretta tiltaka.
Det er viktig at vi får på plass
nødvendige verkemiddel i kampen mot all kriminalitet. Når det gjeld
IP-adresser, vil det ikkje vere slik at ein kan skilje mellom det
som er knytt til overgrep av barn, og det som er knytt til annan
relevant kriminalitet. Som sagt er eg glad for å høyre at arbeidet
er i gang, og eg reknar med at det vidare arbeidet òg vil ta opp i
seg gode vurderingar av målretta tiltak, som varetek både heilskap,
langsiktige verknader og personvern.
Kjell Ingolf Ropstad (KrF) [13:28:52]: Jeg skal ikke dra
ut debatten – bare komme med et kort svar til saksordføreren, som
bruker begrepet hastebehandling, riktignok kanskje i gåseøyne.
Dette er et forslag som er drøftet
i lang, lang tid, og som representantens eget parti stemte igjennom
mer ytterliggående gjennom behandlingen av datalagringsdirektivet
enn det som ligger til behandling i dag.
Derfor vil jeg bare understreke
at fra Kristelig Folkepartis side har det vært en prosess, fordi
vi var og er iherdige motstandere av datalagringsdirektivet. Det
innebar en massiv overvåking av innbyggerne som jeg ikke tror ville hatt
den effekten som tilhengerne argumenterte for. Men da dette forslaget
var oppe i 2011 – det var representanten Serigstad Valen som var
inne på at det er mye vann som er rent i havet siden den gang –
pekte direktøren i Datatilsynet til og med den gangen på at dette
var heller noe politikerne kunne gjøre dersom de skulle bekjempe
overgrep på nett. Grunnen til at denne formen for kriminalitet blir
trukket fram av oss som er forslagsstillere, er at det har eksplodert.
Det er så mange tilfeller av dette. Det er riktig som det blir sagt,
at det er flere andre typer internasjonal kriminalitet, terror og
andre typer som dette også vil være til stor hjelp for, men spesielt
for denne typen saker. Så derfor er det viktig for meg å understreke
at for oss er dette et helt annet spørsmål enn datalagringsdirektivet.
Dette vil kun gi en mulighet til å kunne se hvem det var som var
inne på den chatten og faktisk tok kontakt der, eller bestilte overgrep
der, eller lastet ned den slags bilder. Det vil være de sporene
som vi trenger for å kunne få tatt overgriperne, og ganske ofte
også få stoppet overgrep som pågår – dette bare som en forklaring.
Jeg vil rose komiteen for at den
i alle fall landet på en utredning som statsråden nå bekrefter er
i gang, for det er i alle fall viktig at dette arbeidet tas videre.
Så ser jeg med glede fram til behandlingen, forhåpentligvis, her
i Stortinget når den er ferdig utredet.
Til representanten Michaelsen: Jeg
prøvde å svare i mitt hovedinnlegg også på hvorfor Kristelig Folkeparti
har gått vekk fra «minimum seks måneder» til i forslaget nå å gå inn
for «inntil seks måneder». Det er fordi vi gjennom behandlingen
har sett at det var større motstand enn det jeg trodde det var.
Jeg hadde kanskje trodd at særlig Arbeiderpartiet og Høyre ville
støtte det. Når politiet sier at det er seks måneder som er det
viktigste, holder det med i «inntil seks måneder» i første omgang.
Det var det vi fremmet forslag om. Men dersom behandlingen og utredningen
viser noe annet, er vi selvsagt med på å ta den diskusjonen videre.
Presidenten: Representanten
Åse Michaelsen har hatt ordet to ganger tidligere og får ordet til
en kort merknad, begrenset til 1 minutt.
Åse Michaelsen (FrP) [13:31:46]: Det har vært gjort et godt
stykke arbeid med dette tidligere. I min tid i justiskomiteen, fra
2009 til 2013, var dette tema hvert år – vi kikket på dette.
Selvfølgelig utvikler teknologien
seg, men det har også gjort at nettopp dette med IP-adresser faktisk
er vel så ufarlig når det gjelder personvern nå enn det var tidligere, da
teknologien kanskje ikke var kommet så langt. Jeg har også inntrykk
av at veldig mange av dem som tar ordet, ikke har fulgt helt med
i hva som skjer der ute. Derfor er det viktig, faktisk, å kunne
være i forkant og lande dette.
Så til stemmeforklaring: Fremskrittspartiet
kommer til å støtte subsidiært Kristelig Folkepartis forslag om
inntil seks måneders lagringstid hvis vårt forslag om minst seks måneders
lagringstid faller.
Iselin Nybø (V) [13:32:56]: Jeg har heller ikke noe ønske
om å forlenge debatten, men når siste taler beskylder folk som har
tatt ordet i debatten, for ikke å følge helt med, så synes jeg det
må motsies her fra talerstolen. Vi følger absolutt med, vi også
har et engasjement for disse sakene, vi er bare ikke helt enige,
og det er vel kanskje litt av grunnen til at vi tilhører ulike partier.
Vi har noe felles: Vi deler engasjementet for barn. Vi har alle
et ønske om at barn skal ivaretas, om å beskytte barn, om å slå
ned på denne kriminaliteten. Men vi gjør en annen avveining når det
gjelder personvernet. Det er ikke sånn at vi som er forsvarere av
personvernet, ikke følger med. Vi har også deltatt i disse debattene
i alle de årene som har gått – vi bare mener forskjellige ting.
Jeg registrerer at siste taler snakker
ned den vurderingen som justisministeren snakket opp. Jeg er helt
enig med justisministeren i at vurdering er viktig, og en vurdering må
være reell. Så vil jeg legge til nok en gang, at det er mange andre
ting som også må til for å bekjempe denne type kriminalitet. Vi
kan ikke bare se på lagringstid på IP-adresser. Å bekjempe denne
typen kriminalitet krever politifolk, det krever vilje til å prioritere
denne typen kriminalitet, og ikke minst krever det kompetanse blant
de politifolkene som skal se på disse sakene. Det er nettopp derfor Venstre
kommer til å støtte SVs forslag, for da får man sett på en større
helhet, og vi får gjort erfaringer med den lagringstiden som er
i dag.
Presidenten: Flere
har ikke bedt om ordet til sak nr. 5.
Innstilling
fra utenriks- og forsvarskomiteen om Veivalg i norsk utenriks- og
sikkerhetspolitikk (Innst.
439 S (2016–2017), jf. Meld. St. 36 (2016–2017))
Presidenten: Etter
ønske fra utenriks- og forsvarskomiteen vil presidenten foreslå
at debatten blir begrenset til 70 minutter, og at taletiden blir
fordelt slik: Arbeiderpartiet 20 minutter, Høyre 15 minutter, Fremskrittspartiet 10 minutter,
Kristelig Folkeparti 5 minutter, Senterpartiet 5 minutter, Venstre
5 minutter, Sosialistisk Venstreparti 5 minutter og Miljøpartiet
De Grønne 5 minutter.
Videre vil presidenten foreslå at
det – innenfor den fordelte taletid – blir gitt anledning til seks
replikker med svar etter innlegg fra medlemmer av regjeringen. Videre
foreslås det at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Anniken Huitfeldt (A) [13:35:45] (komiteens leder og ordfører
for saken): En stortingsperiode går mot slutten, og veldig mye har
skjedd siden høsten 2013. Den gangen kjente vi knapt nok til ISIL,
og det var ikke særlig sannsynlig at europeiske land krenket hverandres
grenser med invasjon og anneksjon. Det var vel ingen som hadde trodd
at president Trump skulle vinne valget i USA, og brexit framsto
som fjernt og usannsynlig. Vi har altså vært gjennom en periode
med ganske store omskiftninger i løpet av kort tid.
I dag er det også grunnlag for å
takke, og jeg vil benytte anledningen til å takke utenriksministeren
personlig for samarbeidet i en omskiftelig tid. Og takk til hele
komiteen for det samarbeidet vi har hatt om norsk utenrikspolitikk
i de fire årene som har gått.
I debatter som denne i dag kommer
man sjelden utenom å slå fast at det hersker bred enighet om hovedlinjene
i norsk utenriks- og sikkerhetspolitikk. Vi har tradisjon for kontinuitet
og konsistens. Norge skal være til å stole på, på tvers av skiftende
regjeringer. Vi sier ofte at norsk utenrikspolitikk ligger fast.
Det bør den ikke. Når verden forandrer seg, må vi være forberedt
på å endre oss, også politisk.
Det er åtte år siden sist gang hovedlinjene
i norsk utenrikspolitikk ble behandlet i en stortingsmelding. St.meld. nr. 15
for 2008–2009, Interesser, ansvar og muligheter, ble framlagt i
vårsesjonen 2009. Interessemeldinga, og det foregående grunnlagsarbeidet
med en omfattende offentlig diskusjon, rapport og bokutgivelser
om norsk utenrikspolitikk, var tematisk bredere anlagt enn den foreliggende
meldinga, med sin klare vektlegging av sikkerhetspolitikken.
Professor Iver Neumann, en av våre
fremste utenrikspolitiske eksperter, har påpekt hvordan interessemeldinga i
2009 utgjorde et skille i norsk utenrikspolitisk tenkning gjennom
å relansere interessebegrepet i norsk utenrikspolitikk, til forskjell
fra en mer tradisjonell vektlegging av identitet. Det er da også
viktig å slå fast at en enstemmig komité uttaler at konklusjonene
fra meldinga i 2009 fortsatt er gyldige, også i en endret sikkerhetspolitisk
situasjon.
En skal kanskje være forsiktig med
å bruke metaforer fra papirleksikonenes svunne tid, men den foreliggende meldinga
framstår på et vis som et suppleringsbind til interessemeldinga
fra 2009 – et sikkerhetspolitisk suppleringsbind. Siden 2009 har
det åpenbart skjedd betydelige endringer på det sikkerhetspolitiske
området. I våre egne nærområder utgjorde avtalen med Russland om
delelinjen i Barentshavet i 2010 en milepæl – i positiv forstand
– i norsk utenrikspolitisk historie. Samtidig utgjør Russlands Krim-anneksjon
fra 2014 og destabiliseringen av Øst-Ukraina i negativ forstand
den mest alvorlige utfordringen for den sikkerhetspolitiske orden
i Europa etter den kalde krigens slutt.
Vårt naboskap til Russland må være
basert på samarbeid og dialog, fasthet og forutsigbarhet. Vi må
stå sammen med våre allierte og europeiske partnere i møtet med
brudd på folkeretten. Men i et nabolag eller en grend skal man ha
et godt forhold til og åpen kommunikasjon med alle sine naboer,
og det viktigste naboforholdet er med dem man deler gjerde med.
Russland er ikke bare et land i vårt nabolag, Russland er vår nabo.
Vi deler landegrense, og ikke minst har vi en omstendelig framforhandlet
grense til havs. Norge har interesser av å opprettholde kontakt
med Russland, også i vanskelige tider.
Banalisering av utenrikspolitisk
debatt skal man passe seg for, og jeg er nok ikke den første som
stusser over begrepet «veivalg». Men gjennom meldinga finnes begrepene
«valg» eller «å velge» i praksis bare i henvisningen til meldingas
tittel, ikke i innholdet. Samtidig forekommer begrepet «videreføre»
32 ganger, «fortsette» 41 ganger og «styrke» ikke mindre enn 92
ganger. Likevel: Veivalg kan også foretas gjennom å videreføre og
avslutte. Den nevnte professor Neumann har f.eks. tatt til orde
for å nedlegge Barentssamarbeidet, fordi det er blitt retorisk svada.
Der er jeg uenig. Det er i Norges langsiktige interesser å hegne om
samarbeidet i nord, møysommelig bygget opp og et viktig bidrag til
lavspenningen i nordområdene.
Jeg omtalte meldinga som et sikkerhetspolitisk
suppleringsbind. En annen passende metafor kan være «løypemelding»,
for meldinga gir en konsis og presis beskrivelse av endringene i
det sikkerhetspolitiske landskapet. Her ligger nok også årsaken
til fraværet av grunnleggende uenigheter i komiteens innstilling.
Det er ikke så veldig kontroversielt å bli enige om hvordan løypeforholdene
ser ut.
Meldinga er også fortjenestefullt
kortfattet og konsis, men listen blir fort lang over temaer og vinklinger
man gjerne skulle sett mer grundig belyst og behandlet. Kina er ett
eksempel. Komiteen har vært særlig opptatt av å løfte fram betydningen
av Kinas framvekst og det sannsynligvis viktigste geopolitiske skiftet
i vår tid. Kinas betydning er ikke noe nytt. Kina har vært verdens
største økonomi i 18 av de siste 20 århundrene. Men i dag blir Kina
også en stadig viktigere aktør på så godt som alle utenrikspolitiske
og sikkerhetspolitiske felt av betydning for Norge.
I vurderingen av Norges rolle i
verden kan man havne i grøfta på begge sider. Vår betydning kan
overvurderes, og den kan undervurderes. Jeg vil her advare mot den
sistnevnte feilslutningen, å undervurdere vår utenrikspolitiske betydning.
Vi er heller ikke noe lite land. Ta vår økonomi: Av snaut 200 land
i verden er norsk økonomi på 25. plass. Våre bidrag til FN, også
i absolutte tall, gjør oss til en stormakt.
Vi er heller ikke en tilskuer til
verden. Vi er en viktig aktør, f.eks. når vi går foran og innleder
dialog med grupper som andre land ikke snakker med – som militærjuntaen i
Myanmar, geriljabevegelsen FARC i Colombia og de moderate kreftene
i det afghanske Taliban. Norsk fredsdiplomati er en viktig og riktig
prioritering.
La det også være sagt at en norsk
rolle innenfor fred og forsoning er fullt mulig å kombinere med
å være en sterk alliert, at vi deltar og gjør vårt – også militært
– for å bekjempe terror og terrorens årsaker.
Uforutsigbarhet er blitt betegnende
for tida vi lever i. Da er det også betimelig å avslutte her med
en påminnelse om at verdenshistoriens gang ikke tar hensyn til forhandlingstakten
i norske stortingsmeldinger. Den 11. august 1989 framla utenriksminister
Thorvald Stoltenberg en bredt anlagt stortingsmelding om utviklingstrekk
i det internasjonale samfunn og virkninger det ville få for norsk utenrikspolitikk.
Under tre måneder senere, den 9. november 1989, falt Berlinmuren.
Men her ligger det også en lærdom
for norsk utenrikspolitikk i 2017. Det er nettopp i omskiftelige
tider at det åpner seg nye muligheter og rom for viktige initiativer, som
f.eks. da nettopp utenriksminister Thorvald Stoltenberg på starten
av 1990-tallet tok initiativ til å etablere det nevnte Barentssamarbeidet.
Øyvind Halleraker (H) [13:44:36]: La meg starte med å slutte
meg til komitélederens omtale av arbeidet i komiteen i denne perioden,
og da er det også naturlig fra denne talerstol å takke komitéleder
Huitfeldt for ledelsen av komiteen i perioden. Det er viktig å føre
videre den konsensuspolitikk som har gitt oss bærekraft i norsk
utenrikspolitikk over veldig mange år, også under skiftende regjeringer.
Veivalgsmeldingen er en viktig og
betimelig melding, som jeg ønsker velkommen. Verdiene som ligger
til grunn for vår utenriks- og sikkerhetspolitikk, ligger fast,
men verden endrer seg raskt. Det sikkerhetspolitiske klimaet er blitt
merkbart endret de siste årene, og verden mer uforutsigbar. Vi må
derfor ta inn over oss de grunnleggende endringene som skjer, med
internasjonal uro og dype kriser i Midtøsten og Nord- og Vest-Afrika.
Vi setter spørsmålstegn ved de normer og den liberale verdensorden
vi bygde opp etter annen verdenskrig. Veivalgsmeldingen drøfter
hvordan norsk utenrikspolitikk skal møte disse utfordringene. Vi
må ha en strategi for at de valgene vi tar, bygger opp under norske
interesser og norsk sikkerhet, og vi må ta tydelige veivalg.
Bakteppet for meldingen er at Europas
nærområder i sør er i krise. Folkerettens spilleregler, som har
tjent Norge, er under press, og europeisk samarbeid settes på prøve. Parallelt
med disse utfordringene ser vi maktforskyvninger i en verden som
veves stadig tettere sammen. I bakgrunnen ligger felles utfordringer
med betydelig iboende konfliktpotensial, som klimaendringer og knapphet
på ressurser.
Det er mange positive utviklingstrekk
og suksesshistorier ute i verden. Antall fattige i verden er dramatisk
redusert de siste 25 år. Likevel har de siste årenes turbulens og akutte
kriser gitt en følelse av økt sårbarhet.
Tre faktorer preger situasjonen
i verden i dag: økt kompleksitet, uforutsigbarhet og oversiktlighet.
Vi må ha evne til å håndtere disse faktorene. Russlands anneksjon
av Krim våren 2014 og destabiliseringen av Øst-Ukraina endret det
sikkerhetspolitiske landskapet i Europa. Europa står samlet bak
reaksjonene på de russiske folkerettsbruddene overfor Ukraina. Norge
har sluttet opp om EUs restriktive tiltak ved å innføre egne, tilsvarende
tiltak. Men for Norge er det viktig både å ivareta egne interesser
i det praktiske samarbeidet med Russland og samtidig stå fast på
folkeretten og forsvare viktige prinsipper for internasjonalt samkvem.
Veivalgsmeldingen trekker fram nødvendigheten
av å videreutvikle samarbeidet med Russland basert på felles interesser
og en fast, forutsigbar politikk. Spenningen mellom Russland og
resten av Europa slår inn på Vest-Balkan, hvor vi ser en bekymringsfull
utvikling. Framvekst av terrorisme og voldelig ekstremisme er en
alvorlig utvikling. ISIL, den verste terrororganisasjonen i vår
tid, har fått kontroll på et stort geografisk område, og vi har
sett en tilstrømming av fremmedkrigere og en tilstrømming fra Europa
for å kjempe for disse terrorkrigerne. Det er gledelig å se at de
nå er på til dels vikende front.
Norge opprettholder betydelige sivile
og militære bidrag til anti-ISIL-koalisjonen, og som en følge av
dette og koalisjonens innsats er altså ISIL sterkt svekket i Irak
og Syria. Antall afrikanske land og ofre som rammes av terrorangrep,
har over tid økt betydelig. Grupper løselig tilknyttet Al Qaida
og ISIL har funnet tilhold i Nord-Afrika og i beltet fra Sahel til
Afrikas Horn. I 2015 var 9 afrikanske land på listen over de 20
landene i verden som rammes hardest av terrorisme. Boko Haram var
samme år verdens nest mest dødbringende terrorgruppe etter ISIL.
Terrorgruppene i regionen truer også mål sør for Sahara og Europa.
Utfordringene i Afrika og Sahel-beltet, Levanten og Maghreb, med
sårbare stater som står i fare for å bryte sammen, vil påvirke oss
i Norge og i Europa. Derfor er det viktig at regjeringen vil øke
innsatsen i Europas ustabile nabolag ved å iverksette en strategi
for norsk innsats i sårbare stater og regioner. Økt norsk bistand
til de ustabile områdene i Midtøsten, Nord-Afrika og Sahel er et
virkemiddel for å arbeide for å hindre at sårbare stater bryter sammen.
Vi hører av og til kritikk mot å
innrette noe av den norske bistanden mot sårbare stater, så her
er det altså viktig å minne om at noen av de mest marginaliserte
menneskene og gruppene bor nettopp i disse landene. Det har over
flere år vært lav økonomisk vekst i Europa, selv om den er i ferd med
å ta seg opp, men vi ser en bekymringsfull utvikling i Tyrkia med
økt polarisering.
Brexit fører til at den nest største
økonomien og den sterkeste militære kraft i Europa skal ut av EU.
Økende nasjonalisme, proteksjonisme og populisme er en «toxic cocktail».
Veivalgsmeldingen tar utgangspunkt i at vi må forholde oss til disse
utfordringene på en proaktiv måte.
Det er riktig å videreutvikle de
lange linjene i norsk utenrikspolitikk ved å bidra til å bevare
og videreutvikle den internasjonale rettsorden og styrke FN og andre
internasjonale organisasjoner. Norge skal arbeide for å fremme menneskerettigheter,
rettsstat og demokrati og reagere på alvorlige folkerettsbrudd.
Institusjoner som skal ivareta menneskerettigheter
og demokrati, har fått en viktigere rolle. Vi må arbeide for å beskytte
og styrke multilaterale institusjoner og fremme demokrati, menneskerettigheter
og rettsstat. Nå arbeides det for norsk OSSE-formannskap i 2020
og at Norge velges til medlem av FNs sikkerhetsråd for perioden
2021 til 2022.
NATO må være rustet for utfordringene
vi står overfor. Norge er NATO i nord. Regjeringen vil jobbe for
et tettere samarbeid mellom NATO og EU. Europa må ta større ansvar
for egen sikkerhet. Det er bra at regjeringen vil sette i gang sikkerhetspolitiske
dialoger med utvalgte allierte: Frankrike, Nederland, Storbritannia
og Tyskland. Det er viktig å bevare det amerikanske engasjementet
i Europa, for USA er vår viktigste allierte. Vi må derfor bevare
de sterke transatlantiske båndene og videreutvikle det langsiktige
sikkerhetspolitiske samarbeidet vi har med USA.
President Trump bekreftet nylig
at USA forplikter seg til det transatlantiske samarbeidet og NATO-solidariteten gjennom
artikkel 5. Det er gledelig. Vi har lang tradisjon i Norge med nært
samarbeid med skiftende regjeringer i USA. Det er positivt at regjeringen
vil bidra til omstilling i NATO, slik at alliansens kollektive forsvar
styrkes mot så vel gamle som nye sikkerhetsutfordringer.
På hjemmebane er langtidsplanen
og styrkingen av vårt nasjonale forsvar et viktig svar på utfordringene
vi står overfor. Langtidsplanen representerer en historisk økonomisk
styrking av Forsvaret. Det er nødvendig etter mange år med underfinansiering.
Langtidsplanen bidrar til nasjonal styrking av vårt nasjonale forsvar
og er et direkte bidrag for å styrke NATOs forsvarsevne. Vi gjør
tunge investeringer i ubåter, maritime patruljefly, nye kampfly, luftvern,
store hærinvesteringer og etterretning, for å nevne noe.
Regjeringen leverer på å styrke
norsk forsvarsevne og legge til rette for økt alliert tilstedeværelse
og øving i nord. Norge har tatt initiativ til NATOs maritime strategi,
og det er avgjørende for oss med havområder seks ganger så store som
våre landområder med en strategi som berører Nord-Atlanteren og
våre nærmeste landområder. Disse områdene får stadig større militærstrategisk
betydning. Norge har også tatt initiativ til en gjennomgang av NATOs
kommandostruktur.
Visjonen om en verden uten kjernevåpen
er et uttrykt mål for NATO. Samtidig slår alliansen fast at den
vil ha kjernevåpen så lenge slike våpen finnes. Atomnedrustning må
være balansert og gjensidig. Et enstemmig storting vedtok 26. april
2016 at Norge skal arbeide aktivt for en verden fri for kjernevåpen
og bidra til å oppfylle forpliktelsene i ikkespredningsavtalen.
Harald T. Nesvik (FrP) [13:54:51]: Veivalgsmeldingen viser
at det er en relativt stor og bred enighet i utenriks- og sikkerhetspolitikken
i Norge. Dette er viktig, for det sender et viktig signal at det
er så bred enighet som det er. Det gir også regjeringen og statsrådene
mulighet og handlingsrom når man skal gjøre jobben sin der ute i
verden.
Det er helt åpenbart at for Norges
del er en åpen verdenshandel ekstremt viktig. Selv om Norge er et
relativt lite land befolkningsmessig, er vi en betydelig aktør når det
gjelder handel. Og for et land som Norge, som er så avhengig av
sin eksport, er det viktig at man har gode avtaler, at man har åpne
markeder. I så henseende er det også viktig å påpeke at vi må gjøre
alt vi kan for å motvirke proteksjonisme. Proteksjonisme, som vi
dessverre ser at en del land nå tar til orde for, kommer til å bli
en av de største utfordringene i årene som kommer, hvis man ikke
får stanset denne utviklingen. Så jeg håper virkelig at dette er
noe regjeringen har høyt på dagsordenen, eller jeg vet den har det høyt
på dagsordenen, og at man også har det i framtiden.
Vi ser innenfor geopolitikken at
vi har en forskyvning. Vi er i ferd med å få flere typer maktsentra
rundt omkring i verden. USA er vel fortsatt den eneste virkelige
stormakten vi har, men samtidig ser vi et Kina som ikke bare blir større
når det gjelder det som har med de økonomiske musklene å gjøre,
men også når det gjelder det militære. Vi ser også et Kina som posisjonerer
seg bl.a. i Afrika og på en rekke områder når det gjelder avtaleverk.
Jeg vil berømme utenriksministeren
og regjeringen for det arbeidet de gjorde for å åpne opp igjen det
kinesiske markedet. Det kinesiske markedet er ekstremt viktig i
en tid som nå og særlig for et land som er så avhengig av handel
som Norge er. Når vi ser på hvilke muligheter det vil kunne gi for
fiskerinæringen, sier det seg selv, med en befolkning som har den
størrelsen som den kinesiske har, at dette er viktig. Det er ingen
ting og ingen andre virkemidler som har fått flere mennesker ut
av fattigdom enn handel. Derfor er det viktig at den opprettholdes.
Videre er det helt åpenbart at vårt
forhold til EU og Europa generelt sett er viktig. 70–80 pst. av
all vår handel går til Europa. Men det er også slik at det kommer
utfordringer knyttet til en åpen handel, og særlig i et Europa som
har så åpne grenser som vi har. Det er en stor fordel med EØS-avtalen,
og vi skal verne om EØS-avtalen. Men vi må også tørre å ta diskusjonen
om de elementene i EØS-avtalen som ikke fungerer – den debatten
må vi også ta. Det er også en debatt som går i andre land i Europa.
Den dreier seg om hvorvidt vi har kontroll på det som beveger seg over
grensene for å sikre oss både mot terror og andre ting, og det går
på debatten om velferdsordninger som gjør at de landene som har
gode velferdsordninger, også vil tiltrekke seg personer som ønsker
å høste av de fruktene. Den debatten må vi ta, men vi må ta det
i samarbeid med EU for å sørge for at vi kan få endret en del av
disse virkemidlene, slik at politikken fungerer på like vilkår.
Så må jeg bare si følgende: Vi har
fått et brexit, men vi må ikke si at det er bare problemer for Norge.
Det kan også være en utløsende faktor for en positiv situasjon knyttet
til handel. Men det er klart det er utfordringer. Vi får utfordringer
i Nordsjøen knyttet til fiskeriforvaltning, handel og avtaler, men
det må vi gå inn i med et åpent sinn.
Så vil jeg bare si at det som bekymrer
meg mest i Europa akkurat nå, er utviklingen vi ser i Tyrkia. Det
er et Tyrkia som går i feil retning, og som samtidig er NATO-medlem.
Det gir oss store utfordringer som vi er nødt til å finne en løsning
på.
Helt avslutningsvis vil jeg bare
si følgende: Når det gjelder migrasjonspolitikken og den krisen
som vi har sett, er det viktig å iverksette tiltakene i nærområdet.
Da kan man få hjulpet flest mulig på en best mulig måte.
Hans Andreas Limi hadde her
tatt over presidentplassen.
Knut Arild Hareide (KrF) [14:00:16]: Denne stortingsmeldinga
er primært ei sikkerheitspolitisk melding. Men ho avspeglar òg korleis
regjeringa ønskjer at sikkerheitspolitiske omsyn skal påverke utanrikspolitikken
elles og utviklingspolitikken.
Norsk – og internasjonal – sikkerheit
er ei sentral statsoppgåve. Kristeleg Folkeparti er einig i at Noreg
skal vidareføre dei lange linjene i norsk sikkerheitspolitikk.
Me skal bevare dei sterke transatlantiske
banda og vidareutvikle det langsiktige sikkerheitspolitiske samarbeidet
med USA.
Me skal bidra til å fornye og styrkje
NATO-alliansen sitt kollektive forsvar.
Me skal styrkje norsk forsvarsevne
– ikkje minst i nord.
Me skal vidareutvikle samarbeidet
med Russland basert på felles interesser og ein fast og føreseieleg
politikk.
Me skal styrkje internasjonal rettsorden
og FN – og fremje menneskerettar, rettsstat og demokrati.
Me vil arbeide aktivt for balansert,
gjensidig, irreversibel og verifiserbar atomnedrusting og ikkje-spreiing
av masseøydeleggingsvåpen.
Dette er me einige om. Lat meg også
føye til at Noreg har ein god tradisjon for å støtte internasjonalt
arbeid for rustingskontroll og nedrusting ikkje berre når det gjeld masseøydeleggingsvåpen,
men òg når det gjeld konvensjonelle våpen. Eit rustingskappløp fører
til meir våpen på begge sider og gir ikkje nødvendigvis større sikkerheit
og mindre risiko for krig. Gjensidig forpliktande rustingskontroll
er derfor viktig. Her har militære stormakter eit særleg ansvar.
Det er altså kontinuitet i hovudlinjene,
men presiseringar om to nye vektleggingar.
Den europeiske og nordiske dimensjonen
i norsk sikkerheitspolitikk skal styrkjast. Det er  Kristeleg Folkeparti einig
i.
Det er nyttig å byggje tettare sikkerheitspolitisk
samarbeid med utvalde europeiske allierte, dvs. Frankrike, Nederland,
Storbritannia og Tyskland. Noreg må bidra til auka europeisk sivil
og militær krisehandteringsevne, effektiv yttergrensekontroll, tett
politi- og etterretningssamarbeid og antiradikaliserings- og integreringstiltak.
Kristeleg Folkeparti ønskjer i tillegg
ei sterkare vektlegging av arbeidet for demokrati, menneskerettar
og rettsstat. Me må styrkje multilaterale institusjonar som arbeider
for dette, og vidareutvikle folkeretten. Det er betre at retten
blir følgd, enn at makta rår.
Innsatsen i Europas ustabile nabolag
bør òg styrkjast. Korleis det bør skje på bistandsområdet, vil eg
kommentere nærare under debatten som kjem litt seinare i dag. Det er
vanskelegare å ta stilling til regjeringa sin strategi for norsk
innsats i sårbare statar og regionar, sidan strategien ikkje er
lagd fram for Stortinget. Den konkrete oppfølginga vil eg derfor
kome tilbake til seinare.
Når det gjeld forholdet mellom sikkerheitspolitikken og
utviklingspolitikken, er Godal-utvalet si Afghanistan-evaluering
viktig. Rapporten fastslo at norsk innsats berre lykkast i å få
Noreg til å vere ein god alliert, ein mislykkast i å skape sikkerheit,
stabilitet og demokratisk utvikling i Afghanistan. Rapporten viser
òg dilemmaet ved å skulle bruke utviklingspolitikken til å fremje
sikkerheitspolitiske mål.
Dette kunne vore meir belyst i meldinga.
I høyringa om saka blei det frå eksperthald bl.a. påpeikt at auka
vektlegging av land i Nord-Afrika kan svekkje fattigdomsorienteringa.
Som eksempel blei det nemnt at talet på fattige i Tunisia er 2 pst.,
mot vel 70 pst. i Malawi. Men dette får me sikkert anledning til
å kome tilbake til seinare her i Stortinget.
Liv Signe Navarsete (Sp) [14:04:40]: Eg vil takke saksordføraren
og representantane i komiteen for eit godt arbeid med meldinga.
Det har vore ein triveleg komité å vere medlem av. Eg vil òg takke
utanriksministeren for samarbeidet gjennom dei åra som me no har
lagt bak oss. Det har vore eit lærerikt og godt samarbeid, sjølv
om me ikkje alltid har vore hundre prosent einige. Men slik skal det
jo vere.
Det er brei semje i fleire av dei
utanrikspolitiske spørsmåla i Noreg, og det er godt. Samstundes
er det viktig at ein sikrar eit ope ordskifte kring spørsmål der
det er ulike syn, både her i stortingssalen og i folket elles.
Innstillinga frå komiteen slår fast
at utanriks- og sikkerheitspolitiske endringar kan skje raskt og
uventa. Som leiaren òg nemnde, trekkjer komiteen fram at Stortinget hausten
1989 fekk lagt fram ei stortingsmelding om utviklingstrekk i det
internasjonale samfunnet og verknader for norsk utanrikspolitikk,
utan å kunne føresjå det som skjedde tre månader seinare, då Berlinmuren
fall.
Komiteen slår fast at den sikkerheitspolitiske
stoda i Noreg er meir alvorleg enn på lenge, og at det uføreseielege
er kjenneteiknet på tida me lever i. Det er ingen tvil om at verda
kring oss dei siste åra er vorten meir uroleg. Det er krig i Midtausten,
me har sett omfattande terroråtak og konflikt i Ukraina. Dette gjer
at Noreg no må vise vilje til å byggje opp Forsvaret, og me må ha
ei brei drøfting av sikkerheitspolitikken.
Senterpartiet ynskjer eit samfunn
der folket styrer utviklinga av landet. Eit sterkt folkestyre i
Noreg føreset ein velfungerande og suveren nasjonalstat. Ein sterk
og velfungerande nasjonalstat føreset eit sterkt forsvar og at me sikrar
vårt nasjonale sjølvstende. Eg er glad for at ein samla komité slår
fast det som kunne ha vore teke rett ut av Senterpartiet sitt partiprogram,
nemleg at Noreg sine nasjonale interesser må stå fremst i norsk
sikkerheitspolitikk.
Meldinga tek utgangspunkt i ei noka
snever forståing av sikkerheits- og utanrikspolitikk og manglar
kanskje ein analyse av tiltak for nokre av dei meir definerte globale utviklingstrekka
verda ser i dag. Medlemar av komiteen, deriblant frå Senterpartiet,
understrekar betydninga av aukande ulikskap, migrasjon og klimaendringar
for vår eiga sikkerheit. Ein saknar i denne meldinga ei tydeleggjering av
desse dimensjonane og ein refleksjon over korleis det skal synleggjerast
i våre sikkerheitspolitiske val. Aukande ulikskap, som me ser i
mange land, migrasjon og klimaendringar er drivarar for konflikt,
og aukande ulikskap innanfor land kan føre til destabilisering og
stagnerande politisk og sosial utvikling i landa.
Sikkerheitspolitikken må òg sjåast
i samanheng med utviklingspolitikken. Dette kan gjere meldinga noko
lite ambisiøs på Noreg sine vegner. Som det vart sagt av saksordføraren,
er ikkje Noreg eit lite land i denne samanhengen. Og Noreg bør meir
heller enn mindre ta ansvar på område der me kan bidra på ein god
måte. Me må ha ein aktiv og ikkje ein reaktiv utanrikspolitikk,
og me må utnytte det handlingsrommet me har.
Me nyt respekt på mange område.
Døme på saker der Noreg i større grad bør kunne ta eit leiande engasjement, er
atomnedrusting, der denne regjeringa dessverre ikkje har vore førande,
konfliktførebyggjande arbeid, der det er gjort og vert gjort mykje
bra, og reformering av FNs fredsbevarande styrkar. Dette er alle
felt der me har bidrege, men der me kan styrkje engasjementet vårt.
Ein samla komité slår fast at samstundes
som norsk sikkerheitspolitikk gjennom heile etterkrigstida har vore
basert på kollektivt forsvar gjennom NATO-alliansen, har det vore
Noreg si linje heilt sidan me gjekk inn i NATO i 1949, at me ikkje
tillèt basar for framande makter sine stridskrefter på norsk territorium
i fredstid. Ein samrøystes komité slår òg fast at det er i Noreg
si interesse å halde ved lag stabilitet og låg spenning i nærområda.
Senterpartiet vil understreke at
den norske basepolitikken har vore ein berebjelke i norsk sikkerheitspolitikk
sidan Noreg vart med i NATO i 1949, og at basepolitikken framleis
skal liggje fast. Det er viktig i ei tid då dette spørsmålet er
sett under debatt og det er skapt litt usikkerheit frå regjeringa
si side om kva ein eigentleg meiner.
Ola Elvestuen (V) [14:10:03]: Vi lever i en ustabil verden,
der Norge må ta en posisjon også innenfor sikkerhetspolitikken for
å bevare og styrke våre verdier. Vi må, som mange har pekt på, følge
opp vår egen interessepolitikk, men for Venstre er det også avgjørende
at vi hele tiden må ha med oss det som er vår langsiktige interesse, nemlig
styrking av demokrati, menneskerettigheter og folkeretten. Når disse
kan komme i strid med hverandre, må de langsiktige målene og hensynene
veie tyngst.
Det er ingen tvil om at som et mindre
land er det i norsk interesse å styrke en internasjonal rettsorden
og det multinasjonale samarbeidet vi har, enten det er innenfor
FN, OSSE eller Europarådet, og vi må bygge opp og styrke vårt forhold
og samarbeid med Europa gjennom EU. I disse dager er det viktig
å ha med seg at selv om det er en prosess med Storbritannias utmelding
av EU – hvis det går så langt – endres ikke den situasjonen at vi
må styrke vårt samarbeid med EU. Derfor må samarbeidet, ut fra den
tilknytningen vi har, forsterkes og EØS-avtalen ligge fast – det
må ikke gjøres noen endringer i det.
Det er klart at for Norges sikkerhetspolitiske
posisjon er NATO-medlemskapet det mest avgjørende. Det er avgjørende
at vi klarer å holde så sterke bånd som mulig transatlantisk. Men
det er også en situasjon der det kan være utfordrende, gitt den
administrasjonen som nå er i USA. Til tross for at en må forsterke
NATO og holde fast ved samarbeidet med USA, trenger vi også å ta
en større europeisk rolle innenfor NATO. Derfor er det bra at regjeringen
legger opp til et sterkere samarbeid med Frankrike, Nederland, Storbritannia
og Tyskland, og vi må ta vår del med styrking av vårt eget forsvar.
For Venstre er det viktig at vi innretter et forsvar hvor vi også
kan håndtere flere ulike situasjoner og ikke blir for avhengige
av en ensidig satsing på å ta i bruk artikkel 5.
Det er ingen tvil om at den største
sikkerhetspolitiske utfordringen i Europa i dag kommer fra Russland
og deres annektering av Krim, deres krigføring og støtte til krigføring
i Øst-Ukraina. For Norge er det viktig at vi holder fast ved det
europeiske samarbeidet og fastheten i at sanksjonene må gjelde inntil
man har en situasjon hvor politikken endrer seg og man får respekt
for folkeretten fra russisk side.
Så er det en særegen norsk utfordring
at vi samtidig som nabo, med en stor nabo i nord, må klare å opprettholde et
folk-til-folk-samarbeid på et lavere nivå. Dette er en balansegang,
men det kan ikke være noen tvil om at det viktigste for Norge og
for resten av Europa er at vi er en del av den felles holdningen
og den felles politikken som Europa må føre overfor Russland.
Det ble nevnt at Tyrkia er i en
spesiell politisk situasjon innenfor NATO som også vi må håndtere.
Det er klart at vi må være tydelige på at også i Tyrkia må menneskerettigheter
og demokrati respekteres – i en stadig mer autoritær utvikling.
Som det også er påpekt i saken,
har vi et veldig urolig område hele veien fra Midtøsten – egentlig
et belte fra Vest-Afrika til Afghanistan. Det er positivt at regjeringen vil
komme tilbake med en egen strategi for sårbare stater og regioner
– jeg tror det er helt nødvendig – og det er helt nødvendig ved
at man har helt klare strategier for hvert enkelt land. Det er også
bra at vi styrker bistanden til denne regionen i Midtøsten og Vest-Afrika,
for det er så avgjørende for Europa, og dermed også for vår sikkerhet,
hvordan utviklingen går der.
Til slutt: Kinas framvekst er påpekt.
Det er klart at hvis USA trekker seg mer tilbake, vil andre fylle
tomrommet. Det er viktig, enten det er klima, det økonomiske eller
andre områder, at det ikke nødvendigvis gjelder Kina alene. Europa
må ta en mye sterkere rolle og være en sterkere aktør, og Norge
må ta sin posisjon når det gjelder dette.
Bård Vegar Solhjell (SV) [14:15:35]: Vi lever i tider prega
av uro, men òg i uhyre omskiftelege tider. Det er plutselege, raske
skifte. Kven hadde f.eks. sett for seg for få år sidan at vi skulle
ha ein president i USA som vi oppfattar som svært problematisk,
eit nært forhold i forbetring med Kina og eit Russland som vi er
meir og meir bekymra for? Det viktige er likevel dei langsiktige utviklingstrekka
som vi står oppi – det globale maktskiftet som ubønhøyrleg kjem
til å gjere Asia og Kina meir sentrale i verda, for ikkje å snakke
om store utviklingstrekk som eg trur vil prege verda sterkt i tiåra
framover: Klima, migrasjon og ulikskap er iallfall tre svært viktige
stikkord.
I møte med det er det både ein del
bra og anna ikkje fullt så bra å seie om meldinga frå regjeringa,
og det er einigheit om viktige ting, ueinighet om anna, i komiteen.
Eg er blant dei som ikkje meiner at det er viktig eller bra i seg
sjølv at vi er einige om mest mogleg i utanrikspolitikken. Tvert imot
– det eg er einig i, er at det er viktig at vi har evne til å verte
einige i avgjerande spørsmål. Men det er ikkje viktig at det er
einigheit om mest mogleg – tvert imot: Der det vert tenkt for likt,
vert det ofte tenkt for lite.
La meg difor gå igjennom nokre heilt
sentrale trekk sett frå SVs ståstad. Det mest positive med stortingsmeldinga er
det eg eigentleg oppfattar som ei vesentleg orientering i retning
Europa og Norden, i tillegg til den transatlantiske. Å kalle det
eit vegval ville kanskje vere å gå for langt, det liknar meir å
sitje på to hestar samtidig eller å ha egg i fleire korger. Men
det kan i ein periode vere riktig, og eg vel først og fremst å tolke
det positivt at det ligg ei auka vektlegging der. Eg synest vi manglar
heilt å sjå det i praktisk politikk i denne stortingsperioden, men
no har vi ei melding og merknader som gjev grunnlag for meir av
ei sånn dreiing – mot sikkerheit i nærområda våre, mot nordisk og europeisk
samarbeid, mot å byggje ein sterkare verdifellesskap med andre allierte
enn berre USA.
Derimot synest eg stortingsmeldinga
og mange av merknadene frå fleirtalet gjev uttrykk for altfor låge
ambisjonar på vegner av kva vi kan og bør prøve å oppnå med utanrikspolitikken
vår, og at vi i for stor grad berre føler oss bundne av verda rundt
oss. Vi er openbert eit lite land som vert påverka av verda rundt
oss i sterk grad, men poenget med utanrikspolitikk er å utnytte
handlingsrommet til å påverke utviklinga mest mogleg. Det kan vi
på vesentlege område – den geostrategiske plasseringa vår, ressursane
våre og kompetansen vår gjev oss ei betydeleg moglegheit til å påverke
utviklinga i Arktis. Nordens samla globale økonomi gjev oss potensial
til i sum å vere ein betydeleg aktør internasjonalt og i utviklingspolitikk,
og på område som hav eller klima kan vi ha ei leiarrolle på viktige
felt for oss sjølve og for verda. Eg synest både denne fireårsperioden
og meldinga i for liten grad gjev uttrykk for ambisjonar, ønske
om å vere leiar, drive framover nye felt og påverke kvar vi står
i møte med store utfordringar nokre tiår fram i tid.
Det tredje er at òg i dei analysane
synest eg meldinga og til dels fleirtalet i for liten grad tek opp
i seg nye utviklingstrekk som kan vere dominerande for korleis vi oppfattar
verda rundt oss, korleis det ser ut framover. Veksten i Kinas og
Asias makt kjem til å kome enormt raskt, og vi er nøydde til å orientere
oss i større grad mot den delen av verda, det trur eg kjem til å
påverke både USA og Europa. Eg trur område som klima – og eg vil
leggje til naturmangfald og det globale berekraftsbildet – kjem
til å ha som føresetnad ei heilt anna tenking både i innanriks-
og utanrikspolitikken. Eg trur at for dei store utfordringane i sårbare
statar, men òg når det gjeld flyktning- og migrasjonsspørsmål, gjeld
generelt det same. Eg vil leggje til eit område der vi kunne ha
vore ein mykje større leiar denne perioden, som representanten Navarsete
òg var inne på, og det gjeld atomnedrusting. Det er eit felt med
stort potensial for framsteg i åra som kjem, der eg håpar at Noreg
om kort tid vil verte ein viktig leiar.
Utenriksminister Børge Brende [14:21:10]: Først vil jeg understreke
det som komiteens leder sa helt innledningsvis. Jeg synes vi har
hatt et veldig viktig og godt samarbeid i den perioden som snart
ligger bak oss, og det i en tid da det har vært et stort behov for
regjeringen for å konsultere Stortinget om mange saker og også å
diskutere viktige veivalg. Vi har stått overfor store endringer,
noe flere representanter også har vist til i sine innlegg.
En mellomstor økonomi som Norge
og et land som har ambisjoner om å påvirke både internasjonal utenrikspolitikk
og hele det globale politiske bildet, både utviklingspolitisk og
med tanke på sikkerhetspolitikken, står sterkere hvis det er bred
enighet om det som er Norges utgangspunkt. Da vi arbeidet for fred
i Colombia, var det alltid en styrke å vite at man hadde Stortinget
bak seg i de vanskelige forhandlingene som pågikk. Når vi har løftet
utdanning og jenters og kvinners rettigheter globalt, har det vært et
relativt samlet storting som har stått bak. Også når det gjelder
håndteringen av vår nabo i øst, hvor vi i denne perioden har hatt
flere utfordringer, både med Storskog, asyltilstrømning og andre
saker, er det viktig at vi greier å stå samlet om dette. Det gjør
oss mer slagkraftige internasjonalt. For en større nasjon er det
kanskje ikke så avgjørende, men for oss er det en styrke.
Det sies at norsk utenriks- og sikkerhetspolitikk
ligger fast. Komiteens leder var inne på at det kan den jo ikke gjøre
når tidene og sakene endrer seg så raskt. Det er helt riktig, men
det som ligger fast, er verdiene som vår utenriks- og sikkerhetspolitikk
er basert på. Selv de verdiene settes det nå spørsmålstegn ved rundt
omkring i verden, og det er enda viktigere å stå opp for folkeretten,
som er vårt førstelinjeforsvar, og den liberale verdensordenen,
med frihandel og det som er vinn-vinn-perspektivet: at det som er
bra for andre, også er bra for oss. Det er det som har brakt oss
den velferden som vi nå ser over hele verden. Én milliard mennesker
er løftet ut av ekstrem fattigdom bare siden 1990. Det har aldri
tidligere i verdenshistorien skjedd. Så man må ikke reparere det
som er i orden.
Vi ser dessverre at isolasjonisme,
nasjonalisme og proteksjonisme både i Europa og i Nord-Amerika er
på frammarsj. Og vi ser at Storbritannia har tenkt å melde seg ut av
EU. Men det jeg opplever nå, er at vi ser stadig sterkere motkrefter
som mobiliserer mot dette, ikke minst i Europa. Jeg mener at folk
ønsker mer samarbeid og samkvem på tvers av landegrensene. Dette
så vi ikke minst i forbindelse med det franske presidentvalget.
I EU ser vi også at det fransk-tyske
samarbeidet er motoren i Europa og viktig i revitaliseringen av
det europeiske samarbeidet.
Asia spiller også en stadig tyngre
rolle, noe flere representanter har vært inne på. Kina blir en viktig
global premissleverandør og samarbeidspartner på flere områder. Ikke
minst oppnådde vi et viktig gjennombrudd den 19. desember i fjor,
da vi fikk til en full normalisering av de diplomatiske og politiske
forbindelsene mellom våre land. Vi har fått aksept for å påbegynne
frihandelsavtaler, og vi har i denne perioden også skapt mye større
eierskap til det regionale samarbeidet rundt omkring i verden. Norge
er f.eks. en av de første økonomiene på vår størrelse som har fått
på plass et partnerskap med Asean. Vi har fått på plass et partnerskap
med Den afrikanske union, og vi har fått på plass et partnerskap
med The Pacific Alliance, som er de dynamiske økonomiene i Latin-Amerika.
Vi må foreta veivalg. Det er riktig,
som det er blitt påpekt, at vi gjennom denne meldingen styrker den
europeiske og den nordiske dimensjonen i norsk sikkerhetspolitikk.
Og vi gjør mer for å bedre situasjonen i Europas ustabile nabolag
sør og øst for Middelhavet. I tillegg viderefører vi det nære samarbeidet
vi har med våre nærmeste allierte, ankerfestet i vår sikkerhetspolitikk,
nemlig NATO.
Presidenten: Det
blir replikkordskifte.
Anniken Huitfeldt (A) [14:26:42]: På noen områder i denne
meldinga varsles det en del store endringer. Det gjelder bl.a. dobling
av bistanden til Vest-Balkan. Det er blitt mer ustabilt der, og
det er begrunnelsen i meldinga også. Men dette går jo på tvers av
det som utenriksministeren tidligere har sagt om geografisk konsentrasjon, og
det er ikke begrunnet hvorfor Norge er den rette aktøren.
Hvorfor er det riktig nå å trappe
opp, og hvorfor er Norge den riktige aktøren?
Utenriksminister Børge Brende [14:27:16]: Norge er allerede
et av de viktigste partnerskapslandene på Vest-Balkan. Vi har ambassader
både i Serbia, i Bosnia og i Kroatia. Vi spiller en viktig rolle
på Vest-Balkan både i stabiliseringsprosesser og i å sikre fremgang.
Ta f.eks. Kosovo, hvor vi også er representert med ambassade, hvor
man står overfor en situasjon med 50 pst. ungdomsarbeidsledighet.
På begynnelsen av perioden hadde vi nesten dobbelt så mye bistand
til Vest-Balkan. I forbindelse med den store flyktningtilstrømningen
ble det bestemt i Stortinget at man skulle halvere denne bistanden.
Men vi har sett de siste par årene at problemene begynner å tårne
seg opp på Vest-Balkan, og jeg synes det er fornuftig at vi også
vedstår oss vårt ansvar der. Så jeg mener dette er en videreføring
av en fornuftig politikk, som også tidligere regjeringer har ført.
Anniken Huitfeldt (A) [14:28:23]: I forrige stortingsperiode
var det en grunnleggende kritikk fra Høyre, enten det var mot utenriksminister
Espen Barth Eide eller mot utenriksminister Jonas Gahr Støre, om
at menneskerettigheter ikke var en viktig nok sak for regjeringa.
På hvilke områder har egentlig statsråden styrket arbeidet med menneskerettigheter?
Det lanseres et begrep i denne meldinga som heter ansvarlig realisme.
Det vitner vel ikke om en mer offensiv holdning når det gjelder
menneskerettigheter?
Er det slik at utenriksministeren
har inntatt en noe annerledes rolle enn det som ble krevd fra Høyre
i opposisjon, før man inntok regjeringskontorene?
Utenriksminister Børge Brende [14:29:05]: Da vi fremla en
egen stortingsmelding om menneskerettigheter og hvordan vi skal
tydeliggjøre det i norsk utenrikspolitikk, var det den første stortingsmeldingen
om det på 15 år. Vi har fremlagt en egen ytringsfrihetsstrategi.
Vi vet at pressefriheten er under press mange steder i verden. Der har
vi tatt viktige initiativer. Vi har tatt viktige initiativer når
det gjelder menneskerettighetsforkjempere, som også er i en veldig
vanskelig situasjon i mange land. Der har vi fått flertall for en
norskinitiert resolusjon i hovedforsamlingen i FN knyttet til å
sikre menneskerettighetsforkjemperes situasjon. Vi har tatt viktige
initiativer når det gjelder kvinners rettigheter, jenters rettigheter.
Vi har doblet satsingen på utdanning for jenter. Og vi har tatt
initiativ til Safe Schools, altså sikre skolebygg, slik at de ikke
blir utsatt for angrep i krig og konflikter. Jeg kunne gjort listen mye
lengre, men jeg ser at tiden har gått ut.
Liv Signe Navarsete (Sp) [14:30:31]: Regjeringa og utanriksministeren
peikar på tettare samarbeid med definerte land i EU og med dei nordiske
landa – og nemnde spesifikt Tyskland, Nederland og Frankrike.
Storbritannia har vore og er ein
solid alliert for Noreg og ei viktig brikke i norsk sikkerheitspolitikk
– har vore det i mange, mange tiår. Eg har ikkje oppfatta at Storbritannia
har signalisert noko svekt engasjement i NATO-samarbeidet eller
i det sikkerheitspolitiske samarbeidet i Europa. Kvifor er ikkje
Storbritannia mellom dei utvalde landa til utanriksministeren når
det gjeld sikkerheitspolitisk samarbeid i Europa? Og kva meiner
utanriksministeren må til for å styrkje samarbeidet og samhaldet
i NATO-alliansen?
Utenriksminister Børge Brende [14:31:20]: Jeg er glad for
at det har vært ganske positive tilbakemeldinger i Stortinget –
både her i salen og, opplever jeg, også i innstillingen – om at
i tillegg til det viktige transatlantiske samarbeidet med USA skal
vi styrke det nordiske samarbeidet innenfor sikkerhetspolitikk.
Jeg mener vi kan hente mye ved å gå dypere i samarbeidet med Sverige
og Finland, noe vi har gjort i perioden.
Så har vi sagt at vi vil utdype
samarbeidet med bl.a. Tyskland, Frankrike, Nederland og Storbritannia.
Så Storbritannia er blant de landene som vi henviser til at man skal
styrke samarbeidet og ha sikkerhetspolitiske konsultasjoner med.
Det er viktig, også i en situasjon hvor Europa må ta større ansvar
for sin egen sikkerhet.
I NATO er det avgjørende – som representanten
er inne på – at man er opptatt av at man fortsetter å styrke NATO-samarbeidet,
og at NATOs og EUs sikkerhetspolitiske samarbeid er komplementært
og ikke overlappende, i form av dobbeltarbeid.
Liv Signe Navarsete (Sp) [14:32:30]: Til det siste utanriksministeren
seier: Det er eg veldig samd i. Eg vil òg presisere at eg er samd
i at me skal samarbeide tettare, spesielt med dei nordiska landa
– og òg med våre allierte i Europa. Det er viktig. Så veit me at
ein president i USA – som akkurat no er Trump – ikkje sit evig.
Det er veldig viktig at me held oppe og styrkjer det transatlantiske
samarbeidet, som har vore og er viktig for norsk sikkerheitspolitikk.
Men til det siste som utanriksministeren
snakka om, EU og oppbygginga av ein spesifikk sikkerheitspolitikk
og eventuelt òg ein eigen forsvarspolitikk: Eg trur det er feil veg
å gå at me skal byggje opp to parallelle alliansar. Eg vil gjerne
spørje utanriksministeren om korleis han ser på det. Sjølv om samarbeidet
er godt, vil det ikkje eigentleg vere å bruke ressursane feil å
byggje opp eit nytt byråkrati, eit nytt styringssystem, innanfor
EU?
Utenriksminister Børge Brende [14:33:34]: Jeg tror vi ser
likt på at det EU gjør innenfor dette området, bør være i tillegg
til det NATO gjør, og det må være innenfor områder hvor det ikke
er naturlig for NATO å bygge opp kapasitet eller strukturer. I alle
fall må man unngå unødvendig dobbeltarbeid.
Jeg tror dessverre det er nok kriser
og konflikter til oss alle, slik at man kan se for seg at EU styrker
f.eks. arbeidet innenfor dette med cyberangrep, som er tiltagende.
Man kan se at EU har en viktig rolle også i stabilisering av Nord-Afrika,
innenfor migrasjonsområdet. Jeg tror vi kommer til å oppleve et
EU som koordinerer seg mer innenfor utenriks- og sikkerhetspolitikkens
område. Da er det vår oppgave å jobbe tett opp mot dem, slik at
også vi har et ord med i laget.
Men for Norge er ankerfestet NATO,
det er NATO som har artikkel 5.
Ola Elvestuen (V) [14:34:53]: Som flere har påpekt: Kinas
og Asias betydning øker. Noe av det første den nye president Trump
avsluttet, var TPP-samtalene om en handelsavtale med elleve land
rundt Stillehavet, som er en strategisk posisjonering sammen med
til dels andre demokratiske land som et alternativ til Kina. Vi
har – som utenriksministeren også påpekte – fått en normalisering
av vårt forhold til Kina, samtidig som USA trekker seg tilbake.
Da blir mitt spørsmål: Når vi i
vårt forhold til Kina fortsatt skal fremme menneskerettigheter og
demokrati, i hvor stor grad bør vi gjøre dette alene? I hvor stor
grad bør vi gjøre det sammen med EU, som jo trenger å innta en sterkere
posisjon, ikke minst for å støtte opp under demokratiske land i
Asia – enten det er Japan, Sør-Korea eller Indonesia? Hvordan vil
utenriksministeren vurdere hva man prioriterer når disse interessene
kan være i motstrid?
Utenriksminister Børge Brende [14:36:03]: Jeg tror jeg er
enig i det som ligger bak representantens spørsmål, at vi har mye
å hente i samarbeidet med EU når det gjelder synet på en liberal
verdensorden, menneskerettigheter og ytringsfrihet. Besøket til
EUs høyrepresentant for utenrikspolitikk, Frederica Mogherini, i
Norge – over to dager – har bekreftet hvor nært vi står når hverandre
det gjelder disse spørsmålene. Det gjelder også klima og Paris-protokollen,
dette med hvor viktig utviklingspolitikk og stabilisering er, og
også at man legger inn viktige elementer som like muligheter, bærekraftig
vekst – vekst som skaper nye jobber. Det er utrolig hvor likt vi
tenker rundt disse spørsmålene.
Menneskerettigheter er viktig. Den
dialogen vi nå har fått i gang med Kina, sikrer egne mekanismer
for det. Før 19. desember var det ingen dialog. Nå skal vi formalisere den
dialogen – også om menneskerettigheter.
Presidenten: Replikkordskiftet
er omme.
Svein Roald Hansen (A) [14:37:38]: Det er bred enighet om
at den sikkerhetspolitiske situasjonen er mer alvorlig enn på lenge,
ikke fordi det er oppstått noen direkte trusler mot Norge, men fordi
uforutsigbarheten er blitt større: Krim-annektering, Øst-Ukraina,
terrorangrep, cyberangrep – i sum forsøk på å rive opp den institusjonsbaserte
orden i Europa, godt hjulpet av høyrepopulistiske bevegelser som
vil trekke sitt land ut av et forpliktende fellesskap, et Storbritannia
som forlater EU-samarbeidet, og en amerikansk president som bryter
med helt sentrale bærebjelker i amerikansk utenrikspolitikk de siste
70 årene.
Etter annen verdenskrig tok USA
et lederskap i å bygge opp viktige internasjonale institusjoner
som Verdensbanken, IMF og NATO, og i Europa bygde man EU-samarbeidet
– i sum en institusjonsbasert politisk orden. Dette endret tenkningen
rundt begrepet nasjonale interesser. Hensynet til fellesskapet ble
en ny og etter hvert tyngre faktor i internasjonal politikk. Senere
kom også effekten av globaliseringen inn og skapte en ny og sterk
økonomisk integrasjon land imellom. Fram vokste samarbeidet om et
regelbasert handelsregime, i dag organisert i WTO. Denne institusjonsbaserte
politiske orden dyrket fram en demokratisk forankret samarbeidskultur
landene imellom. Konflikter kunne håndteres innenfor en ny, fredelig
og demokratisk arena.
I denne utviklingen har USA spilt
en helt sentral rolle, ikke bare som en sikkerhetspolitisk garantist
som den ledende globale militærmakt og det ledende landet i NATO, men
også gjennom det vi kan kalle en idealistisk utenrikspolitikk. USA
så seg selv som misjonær for og forsvarer av liberale demokratiske
verdier – ikke alltid like innsiktsfullt og vellykket i møte med
frigjøringskrefter i andre land, og ikke alltid like konsekvent
i valg av samarbeidspartnere, spesielt ikke under den kalde krigens
definisjon av hva som var rett og galt, eller under dagens misbruk
av religion som konfliktdefinisjon.
Men det amerikanske selvbildet og
ledestjerne var aldri «America first». Det er det nye fra et land
som har vært viktig for vår sikkerhet og for den internasjonale
institusjonsbaserte orden. Dette bidrar sterkt til den uforutsigbarhet
vi nå står i.
I denne situasjonen er det betryggende
at EU-landene styrker samarbeidet på det sikkerhetspolitiske og
forsvarspolitiske området, ikke som en konkurrent eller erstatning
for NATO, men som et supplement. En global strategi for EUs utenriks-
og sikkerhetspolitikk er i ferd med å bli satt ut i livet, og denne
uken lanserte kommisjonen et refleksjonsnotat om utviklingen av
forsvarssamarbeidet, samtidig som man lanserte forsvarsfondet for
finansiering av forskning, innkjøp og utvikling. Norge har mulighet
til å delta, og det tror jeg Norge gjør klokt i.
Én ting er politiske krefter i eget
land som ønsker å svekke vår deltakelse i forpliktende internasjonalt
samarbeid. Én ting er et land dels utenfor samarbeidsstrukturene som
forsøker å gjenreise fordums storhet. Men det er enda mer krevende
når det viktigste landet i den institusjonsbaserte politiske orden
i realiteten snur ryggen til internasjonalt ansvar og inngåtte forpliktelser.
For det er i realiteten det president Trump er i ferd med å gjøre.
Den kanadiske utenriksministeren,
Chrystia Freeland, sa i et intervju med The Globe and Mail den 6.
juni at USA har forlatt verden, og at Canada og deres allierte vil
stå sammen. Canada vil bevare de multilaterale institusjonene og
den vestlige alliansen, også i lys av «America first»-politikken.
Det er et viktig budskap til den vi har sett på som vår viktigste
allierte, som jeg mener Norge må stille seg bak. Det er foruroligende
når situasjonen er blitt slik at det er generalene vi setter vår
lit til skal holde orden i Washington.
Det har vært et viktig prinsipp
at norsk utenrikspolitikk skal være forankret i folkeretten og bygge
på internasjonalt forpliktende samarbeid. Mer enn noen gang er det nødvendig
å spille på lag med de politiske kreftene som vil slutte opp om
og utvikle den demokratisk forankrede samarbeidskulturen som er
utviklet de siste 70 årene i internasjonal politikk.
Christian Tybring-Gjedde (FrP) [14:42:39]: Uten å ty til
klisjeer er det liten tvil om at maktstrukturene i verden opplever
grunnleggende endringer. Bånd mellom land vi tidligere tok for gitt,
utfordres av ulike årsaker, og usikkerheten dominerer. I en slik
situasjon er det åpenbart at norsk utenriks- og sikkerhetspolitikk
ikke kan ligge fast. Vi må etter beste evne tolke og forstå endringene
og tilpasse oss slik at Norges interesser ivaretas på best mulig
måte.
Norge har over lengre tid spilt
en global rolle som langt overgår vår størrelse og betydning. Det
kan i enkelte tilfeller være positivt for landet, men det kan også
stille oss overfor et utenrikspolitisk ansvar utover det vi evner
å takle på egenhånd. Det betyr at Norge bør være varsom med å innlede
nye diplomatiske oppdrag. Resultatet av presidentvalget i USA vil
på sikt kunne få store konsekvenser for samarbeidet over Atlanteren.
USAs nye og sterke skepsis til internasjonalt samarbeid og overnasjonale
forpliktelser er noe nytt og stiller alle europeiske land overfor
nye og ukjente utfordringer. Vi må samtidig forholde oss til realitetene.
USAs uttalte ønske om at USAs interesser
er bedre ivaretatt ved delvis alenegang og reforhandling av internasjonale
avtaler, skyldes strømninger som lenge har ligget latent i den amerikanske
befolkningen. Dette er ikke en enkelthendelse, men en trend som
vil kunne forsterke seg i årene fremover. Tiden tilsier at amerikanere
flest i stadig mindre grad har et forhold til den kalde krigen,
og at nye generasjoner ser fremover, ikke bakover. Demografiske endringer
i både USA og Europa bidrar til at vår tidligere felles identitet
ikke lenger er like tydelig, og USAs utenrikspolitiske prioriteringer
endres som en konsekvens av dette.
Det er uansett helt avgjørende at
Europa og USA opprettholder det forsvarspolitiske samarbeidet, og
at vi evner å stå sammen i vårt vern av demokratiet og felles frihetsverdier.
Skal vi få dette til, er det viktig at vi gjør NATO mer relevant,
og at alliansen holder seg til oppgaver den er satt til å gjøre.
NATO skal være en forsvars- og sikkerhetsallianse, og da må diskusjonene
innad i alliansen forholde seg til det.
Som medlem av Stortingets parlamentarikerdelegasjon til
NATO har jeg dessverre til dels opplevd det motsatte, noe som amerikanske
kolleger har reagert på. Samarbeidet innad i NATO opplever flere
utfordringer. Alliansen vokser raskt og har til dels voksesmerter.
Utviklingen i autoritær retning i Tyrkia kan på sikt skade samarbeidet,
og sprikende allianser i krigen mot terror kan på sikt gjøre NATO-samarbeidet
mer krevende. At det heller ikke finnes en definerbar slutt på en
krig mot terror, gjør at en exit-strategi i realiteten ikke finnes.
Det betyr ikke nødvendigvis at internasjonale styrker ikke gjør
en god og idealistisk innsats, med mål om å bekjempe barbari og
ondskap, men på et tidspunkt å stadfeste at terror er bekjempet,
og at krigen er vunnet, vil være nærmest umulig.
Krigen mot terror har også en annen
konsekvens som europeiske land i liten grad var forberedt på. Flukt
og migrasjon med begrunnelse i de pågående krigene setter hele det
europeiske samarbeidet på prøve. Bare i år er det forventet 200 000
migranter som vil forsøke å ta seg over Middelhavet. Det er et paradoks
at samtidig som europeiske land sender sine unge menn og kvinner
for å bekjempe terror i flere land i Midtøsten, flykter landenes
egne unge menn til Europa for å søke asyl.
Det er liten tvil om at oppslutningen
om radikal islam øker – det gjelder i alle deler av verden. Bestialsk
terror, med mål om å drepe flest mulig sivile, er blitt en del av
den nye hverdagen mange steder. Terror er en form for krigføring
det er vanskelig å beskytte seg mot. Skulle man ønske det, ville
det innebære restriksjoner på innbyggernes friheter som vi ikke
kan eller vil akseptere. Kampen mot terror må derfor starte der
den finner grobunn. Fanatisme og terror skyldes verken fattigdom
eller arbeidsledighet. Det skyldes aksept av hatbudskap formidlet
gjennom muslimske trossamfunn og ikke minst koranskoler i den muslimske
verden. Norsk utenrikspolitikk må ta dette inn over seg, og vi må
være konsekvente med hvem vi spiller på lag med – Saudi-Arabia er
eksempelvis ikke et land Norge på noe vis bør dyrke et nært samarbeid
med. Gjør vi ikke det, er det lite troverdig dersom vi hever vår
røst overfor andre lands eller andre gruppers brudd på menneskerettighetene.
Vår fredelige sameksistens med Russland
er blitt satt på prøve de siste årene. Det er derfor positivt at
regjeringen uttrykker en ambisjon om å bedre og videreutvikle vårt forhold
til Russland. Det må selvsagt ikke gå på tvers av den internasjonale
rettsorden, men vi må samtidig vurdere vårt naboskap i et bredt
og langsiktig perspektiv. Det er f.eks. sjelden klokt å innføre
sanksjoner uten at man har et realistisk mål for når sanksjonene
kan avvikles.
I en verden i bevegelse er det viktig
at Norge knytter seg nærmere de landene som deler vårt verdigrunnlag.
Det er derfor positivt at regjeringen ønsker å styrke den europeiske
og nordiske dimensjonen i norsk sikkerhetspolitikk gjennom et tettere
sikkerhetspolitisk samarbeid med utvalgte europeiske allierte. Dette
fellesskapet må naturlig nok også inkludere en felles kamp mot radikal
islam og islamistisk terror.
Norsk utenrikspolitikk skal sette
Norges interesser først. Det er derfor svært viktig at regjeringen
jobber aktivt med å etablere gode handelsforbindelser med nye stormakter
i Asia. Det er i den sammenheng viktig at regjeringen og våre eksportbedrifter
spiller på lag, og at vi gjennom vårt diplomati åpner dører. Det
er i den sammenheng veldig positivt at våre politiske kontakter
og forbindelser med Kina normaliseres.
At Asias stormakter, Kina og India,
har fått millioner av mennesker ut av fattigdom, er en bragd av
dimensjoner, og det viser hvor avgjørende viktig det er å ha et
stabilt styresett og ikke minst et utdanningssystem som fokuserer
på kunnskap og vitenskap.
Presidenten: De
talere som heretter får ordet, har en taletid på inntil 3 minutter.
Elin Rodum Agdestein (H) [14:48:07]: Norsk utenrikspolitikk
begynner i Europa. Å føre en aktiv europapolitikk har stått sentralt
for denne regjeringen. Hendelsene i Europa de siste fire årene viser
at den utenrikspolitiske linjen har stått seg, og ikke minst har
den strategiske beslutningen om å utnevne en egen minister for EU-/EØS-saker
vist seg å være av stor betydning for Norge.
Europa har siden februar 2014 vært
preget av stor dramatikk, utenrikspolitisk turbulens og tiltagende
akutte kriser. Vi har opplevd Russlands brudd på folkeretten, flyktninger
og migrasjonsbølge og framvekst av voldelig ekstremisme og jihadisme.
Det har vært en sammenhengende rekke av grufulle terroranslag i
byer i selve hjertet av Europa, nå sist i Storbritannia. Dette har,
sammen med lav økonomisk vekst, gitt grobunn for framvekst av ytterliggående
krefter og partier på ytterfløyene, ofte med enkle svar.
Vi ser bekymringsfulle trekk med
at land i EU beveger seg i en antidemokratisk retning. Vi opplever
en sårbarhet som øker, og økt uforutsigbarhet. De grunnleggende
verdiene i våre europeiske, liberale demokratier blir utfordret –
verdier som generasjonene før oss har kjempet fram, og som vi må
spørre oss selv om vi har tatt for gitt.
Ytringsfriheten er under press mange
steder. Vi ser understrømmer vi ikke har sett siden mellomkrigstiden:
en stemningsbølge av antiglobalisering, skepsis til etablerte institusjoner,
isolasjonisme, proteksjonisme og nasjonalisme. Dette er tendenser
som øker i en tid da vi trenger det motsatte, nemlig mer samarbeid.
Det europeiske samarbeidet blir
nå satt på prøve. Krisehåndtering har preget EU de siste årene.
EU-landene har ulik tilnærming. Enkelte ønsker tettere integrasjon
og mer solidaritet, mens Storbritannia, vår viktigste allierte i
Europa, har valgt å bryte ut av unionen gjennom brexit.
Valgene som britene og medlemslandene
tar nå, vil prege Europa i lang tid framover. Det vil kreve mye
av det politiske lederskapet, og det får konsekvenser for Norge. Derfor
er det viktig å hegne om EØS-avtalen. Jeg er glad for at regjeringen
er tett på prosessene og ivaretar norske interesser på en god måte.
Det er i Norges interesse å videreføre
de lange linjene i norsk utenriks- og sikkerhetspolitikk. Det har
flere vært inne på i dag. Samtidig krever situasjonen at vi tilpasser politikken
til de nye utfordringene vi møter, altså at vi foretar veivalg.
En sentral konklusjon i meldingen er at Norge må bygge tettere sikkerhetspolitisk
samarbeid med EU og europeiske allierte, videreutvikle og skape
tettere bånd til Tyskland, Storbritannia, Frankrike og Nederland, i
tillegg til de nordiske landene.
Vi skal sikre bedre norsk tilgang
i planlegging og gjennomføring av EU-operasjoner, og vi skal doble
bistanden til Balkan. Det er også bra at regjeringen vil søke om
norsk formannskap i OSSE i 2020, for også gjennom det å ta et sikkerhetspolitisk
ansvar i Europa.
Selv om situasjonen er usikker,
må vi likevel ikke miste troen på Europas framtid og robustheten
til de universelle verdiene vi bygger våre demokratier på.
Jan Arild Ellingsen (FrP) [14:51:26]: Jeg tror jeg må starte
med en saksopplysning, for det finnes medlemmer av Det norske storting
som tror at Nasjonal transportplan er det viktigste dokumentet som
behandles her. Det må åpenbart være feil. Det man diskuterer i dag,
er mye mer viktig enn en bomstasjon i Asker og Bærum, sågar en fylkesvei
i Nordland, etter mitt skjønn.
Da jeg leste denne stortingsmeldingen
for første gang, tenkte jeg at utenriksministeren må ha verdens
beste jobb. Å få lov til å lage et grunndokument som drøfter norske muligheter,
norske utfordringer i en større kontekst, må være en fantastisk
oppgave. Å spille på det kunnskapsnettverket man har, spille på
gode relasjoner for å bygge norske og vestlige verdier videre, må
være en mulighet av dimensjoner, tenkte jeg på. Så lenge det handler
om å fokusere på hva vi er gode til, hva vi kan bidra med, har vi
riktig fokus.
Samtidig må det være lov å si at
også nordmenn trenger etterrettelighet. Jeg er veldig glad for at
Stortinget fant det betimelig å være med og ta initiativ til at
Godal-rapporten, om våre bidrag i Afghanistan, ble lagt fram. For
selv om vi er stolte av oss selv, betyr det ikke at man er ufeilbarlig. Selv
vi, i vår iver etter å bistå og gjøre ting riktig, oppnår ikke bestandig
optimale løsninger. Der skal vi være ydmyke.
Afghanistan-rapporten viste at vi
var gode til å bidra til at flere fikk gå på skole. Vi var gode
til å bidra til at helsetilbudet ble bra, slik at småbarnsdødeligheten
gikk ned. Det skal vi være stolte av. Men at sikkerhetssituasjonen
i Afghanistan per i dag er noe særlig bedre enn den var tidligere,
stiller jeg meg svært tvilende til.
Andre har under debatten i dag vært
inne på at utenrikspolitikken aldri er statisk. Det tror jeg er
til de grader sant. Det betyr også at man er nødt til å ha en dynamisk
tenkning med hensyn til hva man ønsker å gjøre for å oppnå det man selv
mener er mest mulig korrekt. Da tenker jeg at det man gjør i dag,
er å gi en rettesnor til Utenriksdepartementet og regjeringen. Men
samtidig er man nødt til kontinuerlig å ha en tett og god dialog
med Stortinget, skal man få dette til.
Jeg tror også, som noen andre har
vært inne på, at det ikke er tvil om at USA fortsatt er vår viktigste
allierte. Men jeg tror det er en forskjell på hvordan man oppfatter
f.eks. Russland som nabo sett fra Nord-Norge, sammenlignet med hvordan
folk som bor i «Tjukk-Norge» ser på det. Det er en vesentlig forskjell,
for det å ha en større nærhet til en stor nabo gjør noe med en holdningsmessig.
Det må man ta med seg når man skal trekke sine konklusjoner.
Hvis jeg skal si at det mangler
noe, en ting jeg gjerne skulle sett i meldingen som ikke er med,
er det tydeliggjøring av norske ambisjoner for å få nordmenn til
å ta jobb i større internasjonale organisasjoner, for slik i enda
større grad å være «hands on» og kunne påvirke ute.
Presidenten: Flere
har ikke bedt om ordet til sak nr. 6.
Innstilling
fra utenriks- og forsvarskomiteen om Felles ansvar for felles fremtid
– Bærekraftsmålene og norsk utviklingspolitikk (Innst. 440 S (2016–2017), jf. Meld. St. 24
(2016–2017))
Presidenten: Etter
ønske fra utenriks- og forsvarskomiteen vil presidenten foreslå
at debatten blir begrenset til 70 minutter, og at taletiden blir
fordelt slik: Arbeiderpartiet 20 minutter, Høyre 15 minutter, Fremskrittspartiet 10 minutter,
Kristelig Folkeparti 5 minutter, Senterpartiet 5 minutter, Venstre
5 minutter, Sosialistisk Venstreparti 5 minutter og Miljøpartiet
De Grønne 5 minutter.
Videre vil presidenten foreslå at
det – innenfor den fordelte taletid – blir gitt anledning til inntil
seks replikker med svar etter innlegg fra medlemmer av regjeringen.
Videre foreslås det at de som måtte
tegne seg på talerlisten utover den fordelte taletid, får en taletid
på inntil 3 minutter.
– Det anses vedtatt.
Sylvi Graham (H) [14:55:38] (ordfører for saken): Som saksordfører
for innstillingen til Meld. St. 24 for 2016–2017 – Felles ansvar
for felles fremtid – vil jeg gjerne starte med å takke komiteen
for samarbeidet om den. Dette er en viktig melding om et tema som
har vært mye debattert denne våren.
Med meldingen ønsker regjeringen
å stake ut kursen for norsk utviklingspolitikk framover og for hvordan utviklingspolitikken
og bistanden kan bidra til mest mulig fattigdomsreduksjon og bærekraftig
utvikling i en endret og krevende internasjonal situasjon. Bærekraftsmålene forplikter
alle land. Norge vil følge opp og nettopp legge bærekraftsmålene
til grunn for utviklingspolitikken. Denne meldingen behandler altså
det internasjonale aspektet av vår relasjon til bærekraftsmålene.
Jeg synes derfor det er viktig å
slå fast at det er en enstemmig komité som legger fram dagens innstilling,
og at en enstemmig komité i sine merknader slår fast at «det er bred
tverrpolitisk enighet om norsk utviklingspolitikk» og at «de overordnede
målene for bistanden er og forblir å redde liv, lindre nød og bidra
til fattigdomsreduksjon».
Så har vi i denne innstillingen
en del nyanser og presiseringer som utdyper de ulike partienes meninger
og syn. Men komiteen fastslår at hovedlinjene i utviklingspolitikken
videreføres. Denne enigheten er nettopp det som muliggjør Norges
langsiktige arbeid med f.eks. utdanning, helse og klima- og skogsatsingen.
Norge skal også fortsatt være forkjempere for internasjonale normer
og kjøreregler, og menneskerettighetene er her i fremste rekke,
slik jeg ser det.
Regjeringen har med denne meldingen
villet legge til rette for økt bruk av partnerskap med privat sektor,
med sivilt samfunn, multilaterale aktører og nasjonale myndigheter
i samarbeidsland – for å bidra til fattigdomsbekjempelse og lindring
av nød i en stadig mer kompleks verden, der bistandens relative
betydning er synkende.
Ingen land kan utvikles utenfra.
Ansvaret for å ivareta et lands utvikling og dets innbyggeres behov
tilligger først og fremst myndighetene i det aktuelle landet. Norsk
bistand må derfor ha som mål å bidra til at myndighetene i utviklingsland
kan bygge opp statlig kapasitet og gode tjenester i eget land.
Utviklingshjelp og bistand er fortsatt
viktig mange steder, men det må gi resultater og ha effekt. Derfor
har denne regjeringen allerede startet en prosess for tydeligere
resultatorientering og mer effektivitet i bistandsarbeidet. Det
er foretatt en geografisk konsentrasjon av bistandsinnsatsen og
tatt forvaltningsmessige grep. Antall land som får norsk bistand,
og antall bistandsavtaler, er redusert i perioden 2014–2016, og
framover vil norsk bilateral bistand konsentreres om et begrenset
antall partnerland. Komiteen merker seg – og støtter – at man effektiviserer
og forbedrer bistandsforvaltningen på denne måten. Komiteen støtter også
at humanitær bistand, frivillige organisasjoner og Norfund er unntatt
fra konsentrasjonsprinsippet.
Bistand er potensielt et kraftfullt
virkemiddel for å støtte opp om det arbeidet nasjonale myndigheter
gjør for å skape utvikling i eget land. Men det er landets ressursgrunnlag,
nasjonal politikk, handel og økonomisk vekst som har størst betydning
for fattigdomsreduksjon. Privat sektor og private investeringer
er derfor en viktig drivkraft for økonomisk utvikling.
Bistandsbudsjettet skal framover
konsentreres om noen hovedsatsingsområder: utdanning, helse, næringsutvikling og
jobbskaping, klima, fornybar energi, miljø og humanitær innsats.
Satsingsområdene står alle sentralt i arbeidet for økonomisk vekst
og fattigdomsreduksjon. De henger sammen og er gjensidig forsterkende.
Likestilling er et tverrgående tema – og ikke minst er fortsatt
prioritering av utdanning for kvinner et svært viktig område for
oss.
Godt er det, for i en fersk rapport
fra UNESCO, Global Education Monitoring Report, kan man dessverre
lese at for sjette år på rad er det et faktum at den totale summen til
bistand til utdanning er redusert. Støtten til utdanning er nå langt
unna det som trengs for å oppnå bærekraftsmål nr. 4. USA og Storbritannia
har f.eks. i flere år vært de største giverne på utdanningsfeltet,
men deres bidrag falt med henholdsvis 11 pst. og 9 pst. fra 2014
til 2015. UNESCO baserer sin rapport på nye tall fra OECD, og de viser
at Norge og Tyskland kan trekkes fram som de hederlige unntakene,
med en økning på henholdsvis 50 pst. og 34 pst.
Så er det da også Norge som har
satt behovet for økt internasjonal finansiering av utdanning på
den globale dagsordenen. Vi har et ansvar – og vi tar ansvar. Da
er det også om å gjøre å bidra på den beste måten, slik som vår
statsminister tok til orde for da hun deltok i den europeiske bistandskonferansen
i Europaparlamentet den 7. juni, nemlig at bistanden må innrettes
på en måte så den er med og demper krig og konflikt og støtter opp
under bærekraftige løsninger, utdanning, helse og jobbskaping.
Nettopp dette er viktig fordi den
demografiske utviklingen i Afrika og Midtøsten innebærer at millioner
av unge hvert år skal inn på et arbeidsmarked som ikke er i stand
til å absorbere dem. Afrikas befolkning ligger an til å fordobles
og nå godt over to milliarder innen 2050. Omkring 70 pst. av befolkningen
er under 30 år, og gjennomsnittsalderen er 18. Det anslås at det
er behov for nesten 20 millioner nye jobber hvert år. Det er voldsomme
tall.
Komiteen slår da også fast at noe
over halvparten av norsk bistand allerede går til landene i Afrika
sør for Sahara, og at 73 pst. av nye investeringer fra Norfund i
2016 ble gjort i Afrika. Komiteen merker seg også at «viktige bidrag
til næringsutvikling skjer gjennom Norfund, og at regjeringen foreslår
å øke støtten». Tallenes tale forteller at Norfund gjennom sine
investeringer har bidratt til å skape nesten 300 000 arbeidsplasser
og etablering av ca. 700 selskaper.
Det er et voldsomt arbeid som må
til for å hindre tapte generasjoner. Regjeringen har derfor i sin
periode doblet satsingen på utdanning og opprettholdt satsingen
på helse. Støtten til humanitær hjelp har økt med 50 pst. Vi kan
ikke gjøre alt, men vi kan gjøre vår del.
Samstemthet har vært et aktuelt
tema i bistandsdebatten. Det kunne jeg si mer om – om tiden strakk
til – men jeg vil minne kort om at konklusjonene fra rapporter om regjeringens
og departementenes samstemthet, og fra andre norske og internasjonale
rapporter og indekser, er at norsk politikk med få unntak er blant
de mest samstemte i OECD-området. Utenriksdepartementet har siden
2010 hatt en nær dialog med andre departementer om virkningen av
deres politikk på utviklingsland.
Bærekraftsmålene forsterker kravet
til sammenheng mellom utenriks- og innenrikspolitikk for å skape
utvikling i alle land og sikre globale fellesgoder. Det er det enighet
om.
Jeg har helt til slutt lyst til
å utøve en sjelden virksomhet fra denne talerstol, nemlig selvkritikk.
Som saksordfører tenker jeg vi i sakens merknader kunne ha utdypet
vårt syn på bærekraftsmålenes «leave no one behind» på en bredere
måte, ikke minst i lys av at nettopp denne dagen, 15. juni, er en
spesiell dag. Akkurat i dag er det nemlig avslutning på det tiende
statspartsmøte om konvensjonen for funksjonshemmede i FN, også med
vår regjering representert. Ja, kanskje kunne vi ha sagt noe om
funksjonshemmedes særlige utfordringer i fattige land, og i områder
med krig og konflikt. Det er en milliard funksjonshemmede i verden,
og 80 pst. av dem bor i fattige land. 20 millioner funksjonshemmede
barn går ikke på skole, 12 millioner av de over 60 millioner mennesker
som er på flukt, er funksjonshemmede, og mer enn en million funksjonshemmede dør
årlig av fattigdom og underernæring.
Komiteen viser i sin innstilling
til planene om å opprette en kunnskapsbank for å samordne og styrke
arbeidet med faglig bistand og kunnskapsoverføring – for å kunne gjøre
en innsats der Norge har ekstra forutsetninger. Vi støtter dette.
Programmer som Fisk for utvikling, Olje for utvikling og Skatt for
utvikling inngår i disse planene – i tillegg til norske institusjoner
og ombudsordninger for fremme av menneskerettigheter og likestilling.
I den sammenheng vil jeg fra denne talerstolen ha pekt på at Norge er
akseptert som et land med bred kunnskap og god lovgivning og praksis
når det gjelder likestilling mellom kjønnene. Men det mener jeg
også at vi har når det gjelder inkludering og tilrettelegging for
funksjonshemmede.
Kanskje kan den planlagte kunnskapsbanken
også bli et viktig tiltak hvor norske erfaringer fra hva som virker
for en inkluderende utvikling, kan utnyttes systematisk. Norske
erfaringer med utvikling av inkluderende utdanning, hjelpemiddelsentraler,
lokal tilrettelegging, brukerstyrt personlig assistanse og universell
utforming kunne deles aktivt og møte den etterspørselen som bærekraftsmålene skaper
i partnerlandene.
Med dette anbefaler jeg komiteens
innstilling og henviser også til Stortingets behandling av representantforslaget om
reform av utviklingspolitikken i Innst. 243 S for 2016–2017. Jeg
vil også takke komiteen på generell basis for et konstruktivt samarbeid
om norsk bistandspolitikk gjennom fire år – og ønske oss alle lykke
til med en enda bedre utviklingspolitikk i årene som kommer nå,
etter denne meldingen.
Marit Nybakk (A) [15:05:48]: I september 2015 vedtok FN en
ny global dagsorden for utvikling. Verdens statsledere var enige
om 17 overordnede bærekraftsmål og hele 169 delmål. Vedtaket var
basert på at – jeg hadde nær sagt – alle skal med, i hvert fall
alle land og mennesker, uavhengig av hvem de er, og hvor de kommer
fra. Dette er bakgrunnen for den meldingen vi har til behandling
i dag. Der slås det fast at vår politikk på bistandsområdet skal
ivareta fire tverrgående hensyn: Det er menneskerettigheter, det
er kvinner og likestilling, det er klima og miljø, og det er antikorrupsjon.
Dette er områder som det er bred politisk enighet om. I tillegg
til dette kommer selvfølgelig utdanning, helse, næringsliv, jobbskaping
og humanitær bistand – bare for å ha nevnt det.
For Arbeiderpartiet er utgangspunktet
at norsk utviklingspolitikk skal bidra til å bekjempe fattigdom, styrke
utviklingslandenes evne til å løse egne problemer og skape vekst
og utvikling. Veien ut av fattigdom går gjennom økonomisk vekst,
gjennom jobbskaping og gjennom rettferdig fordeling innenfor rammen
av stabile stater. Utviklingslandenes egne prioriteringer må legges
til grunn, og vi må satse på områder der norsk kompetanse, teknologi
og erfaring kan komme til nytte. Økonomiske ressurser og kompetanse
bør flyttes nærmere bistandsmottakerne. Solidaritet, ikke veldedighet,
må være utgangspunktet.
La meg spesielt trekke fram to
områder.
Først kvinner og likestilling.
Meg ligger det særlig tungt på hjertet at kvinners rettigheter og
likestilling gis høy prioritet. Ikke minst de siste måneders urovekkende signaler
fra den amerikanske presidenten gir grunn til å øke satsingen. Det
gjelder ikke bare fra Norge, det gjelder i et samspill eller samarbeid
i Europa for å sikre kvinners stilling og rett til seksuell og reproduktiv
helse. Vi må plukke opp det som Trump-administrasjonen nå har sagt nei
til, for å sikre at disse programmene videreutvikles.
Gjennom GAVI og andre internasjonale
organisasjoner har Norge bidratt betydelig til å bedre helsetilbudet
i mange utviklingsland, ikke minst er barnedødeligheten betydelig
redusert gjennom vaksinealliansen GAVI. Dette, sammen med økt satsing
på utdanning, og da spesielt for jenter, er viktige bidrag til å
nå FNs bærekraftsmål.
Mennesker med nedsatt funksjonsevne
kommer særlig dårlig ut. Det er derfor også avgjørende å sikre at
inkludering av funksjonshemmede ivaretas spesielt ved utforming av
bistandspolitikken.
Det andre jeg vil trekke fram,
er satsing på jobbskaping og næringsliv. Vi kan kanskje ikke få
nevnt det ofte nok, for det er en forutsetning for utvikling. En
enstemmig komité slår fast at anstendig arbeid er det viktigste
virkemiddelet for fattigdomsbekjempelse og for å få folk ut av fattigdom.
Anstendig arbeid bidrar til utviklingslands evne til å skape velferd
gjennom skatteinntekter og gjennom rettferdig inntektsfordeling.
Vi må øke norsk støtte til næringsvirksomhet i utviklingsland, og
det må legges til rette for et strategisk samarbeid med norsk næringsliv
og norske kunnskapsmiljøer i det arbeidet – dette fordi arbeid og jobbskaping,
og dermed også skatteinntekter, er en forutsetning for vekst, utvikling
og fattigdomsbekjempelse.
Norge bidrar positivt bl.a. gjennom
Norfund, men også andre. Norfund bidrar til å sikre næringsutvikling
i utviklingsland og er et viktig instrument for jobbskaping og vekst
og «skal være en fleksibel, troverdig og langsiktig partner for
kommersielle aktører», slik det heter i omtalen i Prop. 1 S for
2015–2016.
Vår satsing på næringsutvikling
må skje på en bærekraftig måte. ILOs kjernekonvensjoner må ligge
til grunn, naturligvis. De ansatte må ha rett til å organisere seg
og ha kollektiv forhandlingsrett. Det betyr at norsk utviklingsarbeid
må bidra til oppbygging av fagforeninger og arbeidsgiverorganisasjoner.
Det er også nødvendig å legge vekt på menneskerettigheter og demokratiutvikling
i et land når det gis støtte til næringsetableringer.
Norsk bistands- og utviklingspolitikk
må bidra til økt finansiell åpenhet og hindre at norske næringsinvesteringer
bidrar til skatteunndragelser og korrupsjon. Det har kanskje blitt
viktigere enn noensinne å understreke det.
Jeg nevnte innsatsen for å styrke
kvinners muligheter. La meg legge til kvinners muligheter for arbeid
og økonomiske rettigheter. Det må vi også forsterke. En studie fra Verdensbanken
viser at 100 land fortsatt har lover som begrenser kvinners arbeidsmuligheter
– gjennom restriksjoner enten på arbeidstid eller på type arbeid
kvinner kan ha. Det er noe som det er viktig at vi griper fatt i,
så her må Norge tale med en tydelig stemme også internasjonalt.
Det handler også om å bekjempe strukturer. Det må jobbes bredt for
å redusere politiske, økonomiske, juridiske og sosiale hindringer
for kvinners deltakelse i arbeidslivet, i tillegg til å fremme kvinners
muligheter som gründere, f.eks. Det er viktig, men det gjelder også
kvinners finansielle deltakelse, spare- og lånegrupper, voksenopplæring, mikrokreditter
og entreprenørskap, og ikke minst kvinners eiendoms- og arverettigheter.
Kvinner må sikres likestilt tilgang
til land. Ikke minst gjelder det jordbruksarealer og det å kunne
eie de områdene som de driver jordbruk i. Kvinner er jo viktige
landbruksprodusenter i de fleste utviklingsland – det tenker vi kanskje
ikke alltid på.
Helt til slutt vil jeg få takke
saksordføreren for et utmerket arbeid og komiteen for samarbeidet
både i denne saken og generelt gjennom fire år. Det har vært en
trivelig komité å være i, og en veldig dyktig komité. Jeg vil gjerne
takke komiteen for samarbeidet.
Jørund Rytman (FrP) [15:13:25]: La meg starte med å takke
saksordfører Sylvi Graham for en meget god jobb, jeg er enig med
Marit Nybakk der. Likevel tillater jeg meg å komme med noen påminnelser,
noen historiske fakta.
Bistandsbudsjettet for 2017 ligger
på 1 pst. av BNI. I 2016 ga vi 36,6 mrd. kr i bistand. Utviklingen
i Norges pengebruk på bistand har økt svært mye fra oppstarten i 1960,
da vi brukte 8 mill. kr på bistand i Sør-Korea og India.
Ambisjonsnivået har vært skyhøyt:
Norske skattepenger skulle alene løse mange problemer i verdens
fattige land – land man har minimal kunnskap om. Det har ført til en
enorm sløsing av midler.
Vi må innse at det i liten grad
er mulig å påtvinge andre land grunnleggende samfunnsendringer.
Vi må derfor være realistiske, gitt kontekst for det enkelte tiltak
og virkemidlene vi har til rådighet. Hovedansvaret for utviklingen
må ligge på lederskapet i landene selv.
Denne regjeringen har gjort en
god jobb for å rydde opp i de enorme summene vi har spredt rundt
oss siden vi begynte med dette i 1960. Det ene er konsentrasjonen
av antall land. Da Høyre og Fremskrittspartiet tok over for den rød-grønne
regjeringen i 2013, ga Norge bistand til 116 land. Dette utgjør
60 pst. av alle land i verden. Antall land som mottar bistandsmidler,
er nå nede i 88. Mesteparten av bistandspengene skal gå til 20–25
utvalgte land, der Norge har særlig mulighet til å utgjøre en forskjell.
I mange av disse landene legges det opp til at bistanden gradvis
skal utfases, i tråd med deres egne planer.
Det andre er konsentrasjonen av
antall avtaler. Vi arvet også over 6 000 bistandsavtaler, mange
av disse var riktignok inaktive. Antall avtaler er kuttet til 4 000
– altså redusert med en tredjedel.
Det tredje er konsentrasjon av
tema. Sakene som bistanden skulle gå til, spriket i alle retninger.
Bistanden er nå mer tematisk avgrenset og skal primært gå til tiltak
som skal gi utdanning, helsetilbud og jobber til verdens fattigste.
«I motsetning til tidligere regjeringer
som har snakket om konsentrasjon, har denne faktisk gjort noe.»
Dette skrev redaktøren for fagavisen
til bistandsbransjen, Bistandsaktuelt.
Men jeg må si jeg stusser litt
over at Fremskrittspartiet står alene om noen merknader. 
Det gjelder bl.a. på side 4, om migrasjon, men også på side 5, der
vi viser til de humanitære budsjettene. I et avsnitt på side 5 viser
vi til at de humanitære budsjettene har økt med mer enn 50 pst.
under den nåværende regjering. En stor del av disse midlene går
til å bedre kårene for flyktninger. Fremskrittspartiet støtter regjeringens
satsing på utdanning blant flyktninger i nærområdene. Vi viser til opprettelse
av økonomiske soner i Jordan, der syriske flyktninger kan jobbe,
og der produktene har tollfrihet på det europeiske markedet. Det
finnes også initiativ for å opprette gründersentre der flyktninger
kan få hjelp til å starte egne bedrifter. Vi viser også til at regjeringen
har spesifisert at den norske humanitære innsatsen i Syria og nabolandene
vil gå til jobbskaping, og mener at dette er viktig for bl.a. å
bedre flyktningenes situasjon i nærområdene og å støtte vertsamfunnet.
Dette er viktig, og jeg antar – og håper – at det er en glipp at
de andre partiene ikke støtter dette. For i budsjettinnstillingen
til Prop. 1 S, side 32, sier utenriks- og forsvarskomiteen noe annet.
Da er man positiv. Kun SV var – eller er – imot. Da sier et overveldende
flertall at det er viktig at humanitær innsats blant flyktninger
også går til jobbskaping, og flertallet er kjent med at europeiske
land har tatt en rekke initiativ med sikte på å øke antall arbeidsplasser
i nærområdene, særlig blant syriske flyktninger. EU har i tillegg
myket opp handelsbarrierene for jordanske selskap som ansetter syriske flyktninger.
Et overveldende flertall, uten kun SVs stemme, mener at regjeringen
bør se nærmere på hvordan Norge best kan bidra til å øke sysselsettingen
blant flyktninger i nærområdene.
Jeg håper – og antar og tror –
at flertallet mener det samme nå og ikke her driver med vinglepolitikk,
og jeg ble litt beroliget da jeg hørte Marit Nybakk på i hvert fall
Arbeiderpartiets vegne.
Også jeg vil takke for et godt
samarbeid.
Knut Arild Hareide (KrF) [15:18:31]: Eg skal ikkje starte
med heile Noregs bistands- og utviklingspolitiske historie, men
om me startar i India og Sør-Korea, har det ikkje gått så aller
verst med dei landa. No kjem ikkje alt av bistands- og utviklingspolitikken,
men me har jo nådd betydelege resultat.
FNs tusenårsmål gav nettopp ei
mobilisering for å redusere ekstrem fattigdom og svolt. Langt fleire
har fått tilgang til fundamentale rettar som skulegang og helseteneste.
Fram mot 2030 skal det mobiliserast for nye berekraftsmål. Å utrydde
fattigdom er mål nr. 1, så følgjer mål om å utrydde svolt, sikre
god helse, god utdanning, likestilling mellom kjønna, reint vatn
og gode sanitærforhold. Dette er særleg viktig for dei fattigaste
landa og i bistanden.
I tillegg er det sett opp ei rekkje
andre mål som i større grad gjeld alle, både rike og fattige land.
Me skal fremje mindre ulikheit, anstendig arbeid og økonomisk vekst, rein
energi for alle, berekraftige byer og samfunn, ansvarleg forbruk
og produksjon, stoppe klimaendringane, sikre liv både under vatn
og på land, og fremje fred og rettferd. Desse globale måla utfordrar
oss breiare enn bistandspolitikken. Her har rike land ei stor heimelekse
å gjere, og det gjeld òg vårt eige land.
Med andre ord, medan FNs tusenårsmål
i hovudsak dreidde seg om å mobilisere til bistand for verdas fattige land,
omfattar berekraftsmåla langt fleire mål og innsatsar som ikkje
har noko med bistandsbudsjettet å gjere. Da blir det viktig å unngå
at rike land bruker bistandsbudsjettet meir til å vareta eigne interesser
enn til å kjempe mot den ekstreme fattigdomen som fortsatt finst.
Eigeninteressetenkinga kan svekkje
innsatsen for dei fattige og våre felles interesser. Da tenkjer
eg ikkje berre på slagord som «America first», eller at alle land
må vareta legitime nasjonale interesser, men det er farleg viss
slik eigeninteressetenking fører til at gjensidig frihandel blir
avgrensa av auka proteksjonisme, at forpliktande tiltak for å betre
klodens klima blir erstatta av kortsiktige lokale satsingar på fossil
energi, at militært rustingskappløp fortrengjer innsats for felles
rustingskontroll og nedrusting som gir auka tryggleik, og at vekst
i eigen økonomi fortrengjer internasjonal innsats for anstendig
arbeid og reduksjon av ulikheit. Dette er vegval me må ta stilling
til.
Regjeringas berekraftsmelding vidarefører
på mange punkt viktige hovudlinjer i norsk utviklingspolitikk. Det
er det brei støtte til.
På nokon punkt blir det skapt unødig
tvil og gitt signal om at norske eigeninteresser – og ikkje utvikling
i fattige land – skal vere styrande. Lat meg som eit eksempel nemne
meldingas avsnitt om bilateral stat-til-stat-bistand. Det ber feil
av stad viss målet med slik bistand blir å fremje «vår interesse»
for å fremje norsk næringsliv og handel. Heile komiteen reagerer
på dette avsnittet ved å understreke at norsk bistand må ha som
mål å bidra til at styresmaktene i utviklingsland kan byggje opp
statleg kapasitet og gode tenester som tar vare på befolkningas
rettar. Målet med stat-til-stat-bistand skal framleis vere å fremje
utvikling i fattige land.
Kristeleg Folkeparti er òg fornøgd
med å ha fått heile komiteen, med unntak av regjeringspartia, med
på å presisere at det er «meget problematisk dersom målet om å redusere
antall bistandsavtaler fører til at gode utviklingstiltak nektes
fortsatt støtte». Grunnen til at me vil presisere dette, er meldinga
frå norske frivillige organisasjonar, som opplever at departementets
føringar får Norad til å stanse støtta til gode utviklingsprosjekt,
fordi mål om å redusere talet på avtaler blir ein del av støttevurderinga.
Dette kan ramme mindre frivillige organisasjonar, eller innsats
for særleg utsette grupper, som funksjonshemma i utviklingsland.
Dette er tvert imot innsats me bør styrkje.
Eg er òg glad for at det er ein
samrøystes komité som peiker på Kristeleg Folkeparti sitt Dokument
8:25 S for 2016–2017, om reform av utviklingspolitikken. Me ventar med
spenning på regjeringas oppfølging der.
Til slutt vil eg takke saksordføraren,
Sylvi Graham, som kjenner dette området svært godt, og som på ny
har gjort ein strålande innsats som saksordførar. Det har vore med
på å løfte dette viktige arbeidet denne våren.
Liv Signe Navarsete (Sp) [15:23:49]: Målet med utviklingspolitikk
er å redusere og på sikt avskaffe fattigdom. Senterpartiet ynskjer
å leggje til rette for eit samfunn med mindre ulikskapar, både nasjonalt
og globalt. Små forskjellar byggjer tillit i samfunnet, som er grunnleggjande
for god og berekraftig utvikling. Dessverre ser me at ulikskapane
aukar i mange land.
Det overordna målet for utviklingspolitikken
er å redde liv, lindre naud og, som sagt, medverke til å redusere
fattigdomen. Skal me lukkast med det, må Noreg tenkje langsiktig
i bistandspolitikken. Me må tenkje langsiktig og handle føreseieleg.
Det er viktig knytt til tematiske satsingar, ikkje minst av omsyn
til ulike sivile organisasjonar som skal medverke til utvikling
i landa der dei arbeider. Me må tenkje langsiktig for å hindre svoltkatastrofar,
som igjen gir næring til konfliktar og andre kriser. Ei langsiktig satsing
på matproduksjon kan redusere trongen for akutte straksløysingar.
Forslaget om føreseielege og langsiktige
bistandssatsingar på særskilde sektorar som helse, utdanning, næringsutvikling,
landbruk/matsikkerheit og klima er svært viktig. Senterpartiet var
i handsaminga av Innst. 243 S for 2016–2017, Kristeleg Folkeparti
sitt private lovforslag om utviklingspolitikken, tydeleg på at landbruk
og matsikkerheit må vere eit eige satsingsområde, ikkje berre eit
undertema under næringsutvikling, og eg er veldig glad for at det
vart vedteke. Gjennom utviklingspolitikken må me syte for at alle
menneske får dekt sine mest grunnleggjande behov. Det er vanskeleg
å gi utdanning og læring som gir meining for dei som går rundt svoltne
utan tilgang til reint vatn.
Senterpartiet meiner FN sine berekraftsmål
peikar rett veg. Medan mål nr. 1 seier at ein skal utrydde fattigdom
i verda, gjer mål nr. 2 det klart at ein skal utrydde svolt, oppnå
matsikkerheit og betre ernæring og fremje berekraftig landbruk.
Noreg har høg kompetanse innan landbruk, noko me må dra nytte av
i utviklingsarbeidet vårt. Eit landbruk som gir auka produktivitet
basert på ei berekraftig forvalting av jorda og naturressursane,
er avgjerande for å løfte fleire menneske ut or fattigdom.
Den norske modellen med samvirke
som sikrar matprodusentar leveringsrett, og sikrar at overskotet
går attende til ny produksjon, er ein modell me kan eksportere.
Høgre og Framstegspartiet støttar ikkje fleirtalsmerknadene knytte
til meir offensiv satsing på landbruk, men vil at Noreg skal ta
ei leiarrolle i fiskeri- og havsektoren. Det er ingen motsetnad
mellom desse to leiarrollene.
På eit frukostmøte i dag i regi
av fleire organisasjonar innanfor utviklingsarbeid vart det merka
kor ulikt regjeringspartia omtaler landbruk og fiske. Kva er årsaka
til at regjeringspartia ikkje vil støtte ei meir offensiv satsing
på landbruk? Er det fordi ein fornektar at Noreg har ein god og
berekraftig modell? På dagens møte, der mange bistandsorganisasjonar
var representerte, var den norske landbruksmodellen løfta og verdsett
– m.a. frå fagmiljø innan området.
Senterpartiet støttar ei offensiv
satsing på fiskeri og havsektoren i utviklingspolitikken. Me forventar
òg at regjeringa følgjer opp dagens fleirtal, som vil auke landbruket
og matsikkerheita sin prosentdel av norsk bistand.
Ein samla komité slår fast at likestilling
og styrking av kvinnerettar er viktig i all utviklingspolitikk.
Å styrkje kvinnerettane og betre likestillinga i fleire mottakarland
er eit mål i seg sjølv. Samstundes er det naudsynt for å sikre økonomisk
utvikling og rettvis fordeling av ressursane. Det er godt dokumentert,
m.a. frå Verdas handelsorganisasjon, at å styrkje kvinner sine økonomiske,
politiske og sosiale rettar styrkjer demokratiet og legg til rette
for økonomisk utvikling.
Utviklingspolitikken driv me ikkje
for vår eigen del. Den driv me solidarisk for å hjelpe, leggje til
rette, styrkje og byggje land som av ulike årsaker har langt dårlegare grunnlag
enn me har i vårt eige land. Kanskje burde me av og til vere meir
takknemlege for den utruleg positive situasjonen me har i vårt eige
land. Det er ikkje så lenge sidan Noreg òg var eit lite utvikla
land som trong hjelp. I dag har me skapt eit samfunn med god fordeling,
med store ressursar, og det er viktig at me kan dele av dei økonomiske
ressursane, men òg av dei menneskelege ressursane og kunnskapen
me har, slik at andre kan byggje sine land.
Ola Elvestuen (V) [15:29:03]: Jeg synes tittelen på stortingsmeldingen,
altså Felles ansvar for felles framtid, på en god måte oppsummerer
den betydningen bærekraftsmålene har. Bærekraftsmålene må gjøres
til det viktigste vedtaket verden har gjort, når det skal gjennomføres og
implementeres. Ambisjonsnivået er enormt. Målene er å utrydde fattigdom,
utrydde sult, stoppe klimaendringene og mer, i alt 17 bærekraftsmål.
Vi har et felles ansvar for å gjennomføre disse, både med utviklingspolitikken
og også innenfor hvert enkelt land i årene som kommer. Vi har en
felles grunnleggende interesse av at vi lykkes med dette. På bakgrunn
av disse målene må verden endre seg i årene som kommer.
Bærekraftsmålene er mange og omfattende,
og de gjelder både internasjonalt og nasjonalt. Statsministeren
sa i en interpellasjon høsten 2005 på Stortinget at disse målene setter
viktige rammer for politikken i alle land, også i Norge. I Venstre
er vi glad for at regjeringen også i denne meldingen så tydelig
legger til grunn at bærekraftsmålene skal legges til grunn for norsk
utviklingspolitikk.
Man legger fram fem tematiske hovedområder,
bl.a. klima og miljø, utdanning, helse, næringsutvikling og jobbskaping.
Vi støtter opp under det. Det er riktig også at man legger opp til
en geografisk konsentrasjon av hvor vi skal ha vår innsats. Én ting
er å legge opp til økt satsing på langsiktig samarbeid med enkeltland,
som vi jo har lang tradisjon for, men vi tror også det er riktig
med innsats overfor land som er direkte eller indirekte i konflikt.
Spesielt, som vi også nevnte i forrige sak, ligger det et veldig urolig
område fra Vest-Afrika til Afghanistan. Der er det viktig at vi
tar med oss erfaringene vi har fra operasjonene og engasjementet
i Afghanistan, og rapporten vi har fått fra Godal-utvalget, at vi
lærer av den, nettopp for å få bedre resultater der, men også for
å oppnå bedre resultater i andre land og få til en god utvikling.
Jeg tror også at det er viktig
å støtte opp under enkeltland selv om de ikke nødvendigvis er de
fattigste. Land som Tunisia vil det være helt avgjørende at vi klarer
å stabilisere, slik at de kan gi en større og bredere effekt for
en mer demokratisk utvikling i hele Midtøsten. Jeg tror at i denne
type land i de vanskeligste områdene, den vanskeligste omstillingen,
må vi også spille vår rolle, sammen med resten av Europa.
Så inn på noen av temaene: I Venstre
er vi glad for at fattigdomsorienteringen ligger fast, og selvfølgelig
også at klima og miljø må være viktig i norsk utviklingspolitikk. Vi
må ha en global grønn utviklingspolitikk, og klimagassutslippene
må ned, og de må ned i hele verden. Selv om USA ønsker å trekke
seg ut av Paris-avtalen, må resten av verden klare å forsterke Paris-avtalen
og holde fast ved innholdet og målsettingene i den. Derfor er det
også bra at man varsler å øke støtten til Norfund, men i og med
at USA trekker seg tilbake, må Norge også – som andre land – være
villig til å øke støtten internasjonalt for å bygge opp under Paris-avtalen,
enten det er det grønne fondet eller det er på andre områder. Her
vil det kreves en forsterket innsats.
Utdanning og forskning må være
et hovedsatsingsområde for Norge. Kunnskap og erfaringsutveksling
er grunnleggende viktig for å nå de ulike målene. Vi trenger forskning
for å finne gode løsninger på spørsmål om bærekraft, matsikkerhet,
næringsliv og god fordelingspolitikk. Vi er enig med regjeringen
om satsing på utdanning, og særlig prioriteringen av utdanning for
jenter. Det gjelder også kvinner og likestilling, som fortsatt må
være viktig i norsk utenrikspolitikk. Når USA også der trekker seg
tilbake med sin innsats, er det riktig og viktig at vi øker støtten
til seksuell og reproduktiv helse. Likestilling handler om kjønn,
det handler om urfolks rettigheter og trosfrihet, men også, som
det ble tatt opp tidligere, funksjonshemmede. Det gjenstår mye for
å få satt funksjonshemmedes rettigheter på dagsordenen. Her må Norge
ta en sterkere rolle.
Line Henriette Hjemdal hadde
her overtatt presidentplassen.
Bård Vegar Solhjell (SV) [15:34:29]: Eg er einig med siste
talar i at berekraftsmåla er eit av dei potensielt viktigaste vedtaka
verda har gjort, og difor er dette ei god ramme rundt både komitéinnstillinga
og meldinga som er lagd fram.
Som saksordføraren – som har gjort
eit godt arbeid – sa, er det ganske brei einigheit på mange måtar
no. Men lat oss stoppe opp og ta eit lite tilbakeblikk: Det er ganske
nytt i norsk utviklingspolitisk historie at det er brei einigheit
om utviklingspolitikken. Kanskje er det eigentleg det nye på dette
feltet i denne perioden, for historisk har jo Høgre og Framstegspartiet
vore sterkt kritiske til politikken. Høgre har stått for store kutt,
Framstegspartiet for astronomiske kutt, og begge partia har til
dels hatt ideologiske ueinigheiter med det breie fleirtalet.
Kanskje kan vi difor seie at det
i denne perioden har vore ein ny, felles minstestandard i ei brei
einigheit om at utviklingspolitikk ført på ein god måte verkar,
at 1 pst.-målet er riktig – no støtta alle det i budsjetta – og
ei sterk støtte til ei rekkje satsingar: helse, utdanning, fred
og forsoning, klima. Tidlegare har det vore stilt spørsmål ved mange
av desse. Det er spennande å sjå om den breie einigheita held forbi
det moglege – forhåpentleg – regjeringsskiftet.
Men oppå dette: Når ein ser innstillinga,
er det fortsatt sånn at den ueinigheita som ligg der, i stor grad
delar seg mellom Høgre og Framstegspartiet på den eine sida og alle dei
andre partia på den andre sida. Fleire av dei har allereie vore
nemnde. Fattigdomsorienteringa vert påpeika i felles merknader frå
SV, Arbeidarpartiet, Senterpartiet, Kristeleg Folkeparti og Venstre.
Den merknaden representanten Hareide tok opp, som gjaldt val av
partnarland, har same karakter – ein lang og viktig merknad. Når
det gjeld innretninga på konsentrasjonen og synet på sårbarheitsstrategien
og oppfølginga av den, står alle dei fem partia saman mot regjeringa.
Det same gjeld påpeikinga av behovet
for ei samstemtheitsreform og kor viktig det vil vere. Det gjeld
påpeikinga av kor viktig ulikheit er i utviklingspolitikken. Der
er det vanskeleg for meg å forstå at Høgre og Framstegspartiet ikkje
er inne. Det er dei ikkje. Derimot har Høgre, men ikkje Framstegspartiet,
gått inn i ein annan viktig merknad, som påpeikar at miljø og klima
skal vere ein sentral del av norsk utviklingspolitikk i åra som
kjem. Så det ideologiske – eller verdimessige – skiljet held fram
her, som det gjorde i representantforslaga frå Kristeleg Folkeparti
tidlegare i vår. Det lovar godt, for på ei rekkje av desse områda
kan vi håpe å sjå ei revitalisering av utviklingspolitikken og ei
meir aktiv regjering, dersom det skulle verte eit regjeringsskifte.
Lat meg heilt til slutt i dette
innlegget få lov til å seie at dette vert det siste innlegget eg
held om utanriks- eller utviklingspolitikk frå Stortingets talarstol,
for eg skal i møte i kontrollkomiteen, som vanleg, heldt eg på å
seie, og ein annan vil overta innlegga etterpå. Men eg vil gjerne
få bruke sjansen til å takke mange for samarbeidet. Eg har sete
i komiteen i to periodar. Eg har òg hatt gleda av å jobbe med temaa
på Statsministerens kontor, som miljøvernminister og i andre roller,
og det har vore eit fantastisk privilegium å få jobbe med norsk
utanriks- og utviklingspolitikk i dei åra. Eg har samarbeidd med
svært dyktige utanriksministrar – ulike, men dyktige, det er vi
heldige med i Noreg – med svært ulike, men òg svært dyktige komitéleiarar,
og eit sett av dyktige, sentrale og veldig hyggelege politikarar
i to utanrikskomitear, eit par av dei til og med i to periodar.
Det takkar eg for.
Likevel: Dei eg aller mest vil
bruke sjansen til å rose her oppe frå, er nokon som vi ikkje omtalar
så ofte herfrå, nemleg det fantastisk dyktige embetsverket vi har
i Utanriksdepartementet, her på Stortinget og i ytre etat. Omgrepet
«ansiktslause byråkratar» har av og til vorte brukt nedsetjande.
Det kunne ikkje vore fjernare frå sanninga. Lat meg minne om kva
dei menneska faktisk gjer: Dei leidde klimaforhandlingar opp mot
Paris på vegner av Noreg, dei forhandla fred i Colombia, dei leidde
enorme regnskogsatsingar som kan vere med på å forandre verda, dei
jobbar med store helse- og utdanningssatsingar i milliardklassa internasjonalt,
dei kontrollerer pengebruken i Norad, dei jobbar med å løyse Palestina/Israel-konflikten,
og dei er komitésekretærar. Dei har lært meg enormt mykje, mange av
desse dyktige menneska, og vi er heldige som har så kompetente medarbeidarar
til å drive utanrikspolitikken vår.
Utenriksminister Børge Brende [15:40:06]: Først til representanten
Bård Vegar Solhjell: Takk for hyggelige ord både til komité, til
de dyktige i embetsverket og til Utenriksdepartementet. Jeg tror
alle er enige om at vi kan returnere den komplimenten til ham. Det
er flere viktige medlemmer av utenrikskomiteen som har valgt ikke
å ta gjenvalg, men som jeg håper å se i samfunnsdebatten om både
utviklingspolitikk og utenriks- og sikkerhetspolitikk i årene fremover.
Utviklingspolitikk – som nå står
på dagsordenen – handler om å oppnå resultater, men det handler
også om å oppnå resultater gjennom å ta initiativer. I denne perioden har
Norge tatt internasjonalt lederskap når det gjelder å løfte utdanning.
Vi har doblet satsingen på utdanning – ikke minst på jenters rett
til utdanning og kvinners rettigheter generelt.
Men det norske initiativet har
ikke bare ført til at vi har doblet vår satsing, det har også bidratt
til at en trend internasjonalt, hvor vi i løpet av de 15 siste årene
har sett at satsingen på utdanning har gått ned, nå er snudd. Det
er nå satsing på utdanning for å nå hundrevis av millioner av barn
som ikke har tilgang til kvalitetsutdanning. Det viser at det nytter
i utviklingspolitikken – på samme vis som det at den forrige regjeringen
tok viktige initiativer innenfor helse og vaksinasjoner, hvor man
også fikk med seg private partnere, slik at man fikk til en katalytisk
utvikling i så måte, er viktig.
Vi har også i denne perioden sett
store humanitære kriser. Det at man i det 21. århundret skulle ende
opp med den verste humanitære katastrofen siden annen verdenskrig,
i nærheten av Europa gjennom Syria, er nesten ufattelig – og at
denne krigen fortsatt pågår, at man i Sikkerhetsrådet ikke har greid
å bli enige om løsninger. Derfor tok Norge et viktig initiativ også
her. Vår statsminister initierte en giverlandskonferanse for Syria
som bidro til at det ble gitt mer penger til Syria humanitært enn
på noen annen FN-konferanse i FNs historie. Det viser at det nytter.
Hovedmålet for norsk utviklingspolitikk
er å bekjempe fattigdom. Utviklingspolitikken skal lindre nød og
redde liv, og den skal gjøre noe med årsakene til at over 1 milliard
mennesker fortsatt lever under fattigdomsgrensen.
Aldri før har utviklingspolitikken
hengt tettere sammen med utenrikspolitikken enn den gjør i dag.
Det gir i det hele tatt svært liten mening å snakke om utviklingspolitikk som
noe som er isolert fra andre politikkområder. Det er også selve
kjernen i de nye bærekraftsmålene – som flere representanter har
vært inne på. Bærekraftsmålene gir et nytt perspektiv på internasjonalt
utviklingssamarbeid. De er universelle og forplikter oss alle. Oppnåelse
av bærekraftsmålene må ikke reduseres til kun en diskusjon om bistand.
Det er også krav til oss om å åpne opp våre markeder for eksport
fra de minst utviklede landene og også fra mellominntektsland: Det
handler om handel, styresett, investeringer, arbeidsplasser, inkluderende
vekst, miljø og ikke minst klima – erkjenne at ingen kan komme utenfra og
skape en stat, et demokrati, eller fjerne fattigdom, men vi kan
bidra. Derfor er utviklingspolitikk så viktig.
Vi må føre en utviklingspolitikk
som tar hensyn til endringene i verden, og vi må bruke bistanden
i kombinasjon med andre virkemidler, slik at den gir optimal effekt.
Vi må selvsagt – som jeg var inne
på – også respondere på situasjonen i områdene fra Vest-Afrika via
Sahel og Midtøsten til Afghanistan, men vi har også et ansvar for
å trygge områder og å være en partner for land i vår nærhet.
Jeg er glad for at representanten
Elvestuen nevnte Tunisia. I Tunisia, som har et meget skjørt demokrati,
er det 40 pst. ungdomsarbeidsledighet. Nesten halvparten av ungdommene
går uten arbeid. Vi åpner en ambassade i Tunis neste år, og vi trapper
opp bistanden. Så kan man selvsagt sette spørsmålstegn ved om de
er fattige nok. Jeg skal fortelle at hvis de ikke greier å skape
muligheter for disse ungdommene i dette skjøre demokratiet, blir
det raskt et meget sårbart land, som kan ende som en «failed state».
Presidenten: Det
blir replikkordskifte.
Marit Nybakk (A) [15:45:36]: Jeg er veldig glad for at utenriksministeren
både i saken om veivalg og også nå sist, i innlegget sitt, tok opp
Tunisia som en viktig samarbeidspartner i Nord-Afrika. I likhet
med representanten Ola Elvestuen vil også jeg understreke at det
er helt avgjørende for stabiliteten i regionen at vi har et demokratisk
Tunisia, men også et Tunisia som har vekst og utvikling. Utenriksministeren
nevnte selv de urovekkende nyhetene om at det nå faktisk er 40 pst.
ungdomsarbeidsledighet i landet. Mitt spørsmål er da: Vil utenriksministeren
øke målrettet bistand til Tunisia, f.eks. til utdanning og arbeid?
Utenriksminister Børge Brende [15:46:36]: Det korte svaret
på det er ja. Jeg vil også berømme representanten Nybakk for å ha
bidratt til økt søkelys på situasjonen i Tunisia. Representanten
har ved flere anledninger oppfordret meg til faktisk å reise dit
og ha møte med de ulike partene. Det samarbeidet mellom arbeidstakere
og arbeidsgivere som vi så i Tunisia, som også resulterte i Nobels
fredspris, er en inspirasjon for hvordan man i et samfunn der det
potensielt kan være store interne motsetninger, kan komme sammen
og jobbe seg ut av fattigdommen.
Dette skjøre demokratiet er det
eneste demokratiet som nå faktisk gjenstår etter den arabiske våren,
og jeg mener vi har en forpliktelse til å støtte opp om dette, for
det kan lett ende i totalt kaos i Tunisia hvis man ikke greier å
skape arbeidsplasser og muligheter for disse ungdommene. Derfor
åpner vi også en ambassade i Tunis til neste år, og vi må nå bare
identifisere gode utviklingsprogrammer når det gjelder arbeid, inkluderende
vekst og kunnskap.
Marit Nybakk (A) [15:47:50]: Det er svært viktig det som
utenriksministeren nå sier. Jeg vil også legge til at Tunisia ligger
ved siden av et ganske ustabilt land, nemlig Libya, og at det også
kommer flyktninger over grensen nettopp fra Libya. Noe av det farligste
som er i et skjørt demokrati, i en region som Tunisia, er de sinte
unge mennene som lar seg rekruttere til ISIL, og som reiser over Middelhavet.
Vi får dessverre inn urovekkende signaler og informasjon om at en
del av disse sinte unge mennene nå lar seg rekruttere til ISIL,
og jeg tror det er ganske viktig både å sikre dette skjøre demokratiet
og også å sikre utdanning og arbeid.
Det som har imponert meg mest med
Tunisia, var den grunnloven som de greide å få til i forbindelse
med at de fikk Nobels fredspris.
Utenriksminister Børge Brende [15:48:56]: Representanten
Nybakk har helt rett i at når man opplever en situasjon hvor mange
ungdommer har utdanning, men 40 pst. ikke får jobb, er rekrutteringen
til voldelig ekstremisme ganske faretruende. Tunisia er dessverre
et av de landene hvorfra vi har sett flest fremmedkrigere dra inn
til konfliktene i Syria og Irak. Over 2 000 har reist inn i dette konfliktområdet,
og mange av disse har vendt tilbake til Tunisia. Så vi må hjelpe
dem med dette.
Så står de i en asymmetrisk flyktningsituasjon,
som også representanten nevnte, ved at hundretusenvis av libyere
har kommet til Tunisia, slik at de også må håndtere dette. Det er
en situasjon som også Jordan og Libanon har opplevd. Man sier at
dette er mellominntektsland, så vi skal ikke hjelpe dem, men når
Libanon med en befolkning på litt over 4 millioner får 1,5 millioner
flyktninger inn til seg fra Syria, er det klart at vi skal stille
opp. Det kan ikke være slik at vi bruker som argument at de ikke
er fattige nok, når de er helt på grensen til å bryte sammen som
samfunn. Der skal Norge hjelpe.
Knut Arild Hareide (KrF) [15:50:16]: Kristeleg Folkeparti
er glad for at det er brei einigheit om utviklingspolitikken, og
det vil eg tru ansvarleg statsråd òg er. Det er likevel naturleg
å utfordre han på noko av det me ikkje har fått fullstendig einigheit
om, men som det er eit fleirtal som tar opp. Me er einige om at
me skal ha ein konsentrasjon, og me er einige om at det òg er bra
å få ned talet på bistandsavtaler. Men det må ikkje gå ut over god utviklingspolitikk.
Derfor vil eg nettopp utfordre statsråden på det, at reduksjonen
i talet på bistandsavtaler ikkje fører til at me mister gode utviklingsprosjekt.
Så mitt spørsmål er enkelt: Tar
statsråden med seg nettopp det viktige signalet til departementet,
og ikkje minst til Norad, som sit med det operative ansvaret for
dette?
Utenriksminister Børge Brende [15:51:18]: Takk for spørsmålet.
Det kommer mange signaler, og et av de signalene som vi har fått
til Utenriksdepartementet og ikke minst gjennom ulike evalueringer,
er at å operere med over 6 500 ulike bistandsavtaler, som vi gjorde
da jeg tok over ansvaret i 2013, er et for stort antall til at Utenriksdepartementet
greier å følge opp dette på en ordentlig måte. Det er bedre å konsentrere
seg om færre prosjekter. Da kan man også evaluere det bedre, og
man har større kapasitet til å følge opp. Norge er jo en stor bistandsaktør,
men 6 500 bistandsavtaler var nok i meste laget, for å si det forsiktig.
Nå er vi nede på et tall rundt
4 000, og hvis Stortinget mener at det er et tall som er akseptabelt,
tar jeg det til etterretning. Jeg hadde nok ønsket å redusere det
noe ytterligere. Men en må ikke redusere de gode prosjektene, det er
de prosjektene som ikke holder mål, som må reduseres; en må ikke
helle ut barnet med badevannet. Så jeg tar med meg det i det videre
arbeidet.
Liv Signe Navarsete (Sp) [15:52:39]: Underernæring er ei
årsak som ligg bak nærare halvparten av alle barnedødsfall under
fem år. Det har store konsekvensar for dei familiane som vert råka,
men òg på samfunnsnivå. Det finst tal som viser at f.eks. i Malawi
medfører ernæringssvikt at ein taper 10 pst. av bruttonasjonalbudsjett,
og mange av dei som fell frå, er ungar mellom null og fem år. Det fører
til dårleg produktivitet og dårleg økonomisk vekst.
Vil statsråden ta tak i dette området
og lage ein strategi og ein handlingsplan for mattryggleik og ernæring,
eventuelt opprette eit program? Vi har jo Fisk for utvikling, Olje
for utvikling, så kvifor ikkje eit landbruk for utvikling?
Utenriksminister Børge Brende [15:53:45]: Representanten
har helt rett i at hvis barn er underernært, får det store konsekvenser
for deres utvikling. Det går på vekst, ikke bare på høyde, men på
hele utviklingen, av hjerne og av andre veldig viktige kroppsfunksjoner.
Dette tror jeg er et underrapportert område, og det gjøres for lite
innenfor dette.
Utfordringen for Norge er at vi
er tunge innenfor helse, vi er tunge innenfor klima og miljø, vi
er tunge innenfor utdanning, kvinner, likestilling, menneskerettigheter
og privat sektor-satsing.
Det har vært et ønske fra Stortinget
at vi skal spre oss mindre og konsentrere oss mer når det gjelder
det tematiske. Men jeg er enig med representanten i at vi må se
nærmere på akkurat dette spørsmålet, for jeg synes det er helt forferdelig
med barn som er underernært. De har ingen muligheter framover, for
de mistet den muligheten da de var tre–fire år. Så vi skal se på
dette, f.eks. i samarbeid med Verdensbanken.
Liv Signe Navarsete (Sp) [15:54:54]: Då vil eg gjerne stille
eit oppfølgingsspørsmål. I dagens innstilling vert det vist til
vedtak som vart gjort då me handsama Kristeleg Folkeparti sitt utmerkte
private lovforslag knytt til utviklingspolitikken, der òg matsikkerheit
vart vektlagt mykje tyngre. I dagens innstilling har eit fleirtal
vist til det vedtaket og seier at ein vil styrkje den satsinga.
Då kan det vere av interesse å høyre korleis statsråden ser på det,
og korleis han vil følgje opp den fleirtalsmerknaden i dagens innstilling.
Utenriksminister Børge Brende [15:55:35]: Som jeg sa helt
avslutningsvis: Jeg tror vi har en underrapportering av konsekvensene
knyttet til underernæring når det gjelder barn. Hvordan man skal
møte det på en mer aktiv måte, er noe vi selvsagt skal se på, også
i samarbeid med andre. Norfund har et viktig element i dette med
å investere sammen med andre i småskala landbruksproduksjon, og hele
den verdikjeden. Vi har også samarbeid med mange norske organisasjoner
som driver innenfor dette med matsikkerhet. Vi bør også bruke kontantprinsippet
mer knyttet til humanitær hjelp, slik at vi ikke sender inn masse mat,
men så ødelegger vi egentlig den lokale matproduksjonen.
Dette må ses i sammenheng også
med de andre norske satsingene. Det behøver ikke å være en ren norsk
satsning, det kan jo være at vi f.eks. bidrar mer i Verdensbankens satsing
her. Så vi skal gå gjennom det.
Ola Elvestuen (V) [15:56:49]: Som utenriksministeren påpekte:
Norge er en veldig stor bistands- og utviklingsaktør, men den suverent
største er likevel, eller har vært, USA. Men med den «America first»-tenkningen som
president Trump legger for dagen, legges det opp til dramatiske
kutt i de forslagene som han har kommet med.
Det er bra at Norge har støttet
opp under å fylle tomrommet for reproduktiv helse. Innenfor klimainnsatsen
vil man også måtte bidra sterkere i årene framover. Mitt spørsmål
blir: Med så store endringer og at man trekker seg tilbake, hvordan
ser egentlig utenriksministeren for seg at vi skal kunne være med
og fylle opp det tomrommet? Hvordan kan vi gjøre det, og med hvem?
Og hvordan vil det påvirke resten av bistands- og utviklingsarbeidet?
– Det er store summer det er snakk om.
Utenriksminister Børge Brende [15:57:55]: Det kunne være
fristende å svare med Macrons slagord «Planet first», for å si det
slik.
Nå er det jo sånn at det er innebygd
mange såkalte «checks and balances» i det amerikanske systemet,
så presidenten og administrasjonen kan foreslå et budsjett, men vanligvis
kommer det med store endringer fra Kongressen. Jeg har også merket
meg at viktige representanter fra republikanerne, som John McCain
og Lindsey Graham, to innflytelsesrike senatorer, har sagt at de
ikke vil være med på å kutte i utvikling, for dette er også investering
i stabilisering, i kampen mot voldelig ekstremisme, og alt dette.
Så først får vi se hva som blir
stående igjen, men på noen kjerneområder har vi trappet opp, f.eks.
på reproduktiv helse, hvor vi ser kutt. Jeg vil også varsle at vi
i forbindelse med statsbudsjettet for 2018 ytterligere vil trappe opp
innenfor reproduktiv helse.
Presidenten: Replikkordskiftet
er dermed omme.
Anniken Huitfeldt (A) [15:59:16] (komiteens leder): Den store
diskusjonen om utviklingspolitikk i denne perioden fant sted gjennom
behandlingen av Kristelig Folkepartis skyggemelding om utviklingspolitikk,
veivalg er verdivalg. Gjennom behandlingen av påfølgende representantforslag
tidligere i vår avtegnet det seg et annet flertall enn det denne
regjeringa har bygget på. Det samme flertallet har funnet sammen
også i behandlingen av denne stortingsmeldinga på flere områder.
I behandlingen av statsbudsjettet
for 2017 fattet Stortinget et veldig viktig og historisk vedtak.
Stortinget ber regjeringa avsette 1 pst. av bruttonasjonalinntekt
til bistand i de årlige budsjetter. At dette prinsippet nå er knesatt
av stortingsflertallet, gjør at vi kan få slutt på unødvendige årlige
omkamper om bistandsnivå. Oppmerksomheten kan rettes mot kvalitet,
innretning og en effektiv bruk av norske bistandsmidler.
La det ikke være tvil: Uavhengig
av utfallet av valget i september er det min klare forventning at
regjeringa i sitt budsjettforslag for 2018 sørger for at utviklingsbudsjettet utgjør
minst 1 pst. av BNI. Noe annet vil være brudd med Stortingets vedtak.
Utenriksministeren har lenge gitt
tydelig uttrykk for et ønske om å satse mer på bistand i og til
sårbare stater i ustabile områder, særlig Midtøsten, Nord-Afrika
og Sahel. En prioritering av norsk bistand til sårbare stater vil
ikke bare kunne bidra positivt til stabilisering i Europas nabolag,
men vil også være et effektivt virkemiddel mot fattigdomsbekjempelse.
Framskrivingen viser at en stadig
større andel av verdens fattige i årene framover nettopp vil befinne
seg i sårbare stater. Men bistandsvirksomhet i sårbare stater fører også
med seg en rekke dilemmaer og behov for risikohåndtering. Vellykket
innsats i sårbare stater må være langsiktig, fleksibel og koordinert.
Og det trengs tett oppfølging gjennom tilstedeværelse på bakken
– det er en annen forutsetning. Derfor trenger vi en grundig strategi-
og prioriteringsdebatt om norsk innsats i sårbare stater.
Chr. Michelsens Institutt har påpekt
at andelen ekstremt fattige i Tunisia er 2 pst., mens andelen ekstremt fattige
i tradisjonelle mottakerland som Malawi, utgjør 71 pst. Det betyr
ikke at det er galt å drive med norsk bistand til Tunisia – den
arabiske vårens eneste gjenværende lyspunkt – men vi trenger mer
debatt og forankring om norsk politikk overfor sårbare stater. Derfor
er det uheldig at regjeringas lenge bebudede strategi for norsk
innsats i sårbare stater ennå ikke har blitt presentert. Stortinget
burde i egnet form fått mulighet til å drøfte denne viktige dreiningen
av norsk utenriks- og utviklingspolitikk.
Presidenten: De
talere som heretter får ordet, har en taletid på inntil 3 minutter.
Elisabeth Vik Aspaker (H) [16:03:06]: Kloden er et skjebnefellesskap,
og den rike delen av verden har et ansvar for å bidra til at utviklingsland
settes i stand til å dekke grunnleggende behov for sin befolkning.
Norge er en betydelig bidragsyter til verdenssamfunnets arbeid for
å realisere de 17 bærekraftsmålene gjennom ulike bilaterale avtaler
og gjennom FN-systemet.
Næringsutvikling og jobbskaping
er ett av flere tematiske satsingsområder i meldingen og av avgjørende
betydning for utvikling og fattigdomsreduksjon. Stortinget behandlet
nylig meldingen om hav i utenriks- og utviklingspolitikken. Havets
betydning som kilde til mat og nye medisiner for en økende verdensbefolkning
kan ikke undervurderes, og potensialet for havbaserte jobber er stort.
Programmet «Fisk for utvikling»
skal bidra til fattigdomsbekjempelse gjennom matsikkerhet, bærekraftig
forvaltning og lønnsom næringsvirksomhet. Programmet bygger på de
tre hovedpilarene forskning og utdanning, forvaltning, lover og
regler og næringsutvikling.
På FNs havkonferanse nylig mottok
Norge en pris fra UNESCOs havkommisjon for vår kunnskap og kapasitet innenfor
marin forskning. Norge har utviklet lov- og regelverk for en bærekraftig
havforvaltning og tatt globale initiativ for bekjempelse av fiskerikriminalitet
og for å styrke havretten. Denne innsatsen kommer utviklingsland
til gode, bl.a. gjennom Nansen-programmet.
Et gammelt kinesisk ordtak lyder:
Gi noen en fisk, og han blir mett hele dagen. Lær noen å fiske,
og han blir mett hele livet. Norge har de beste forutsetninger for
å gi kunnskapsoverføring og opplæring i havforvaltning en sentral plass
i vår utviklingspolitikk.
Siden 1975 har Nansen-programmet
og forskningsskipene oppkalt etter Fridtjof Nansen utført ressursovervåkingstokt
i utviklingsland. Nye «Dr. Fridtjof Nansen», døpt denne våren, er
det tredje skipet i rekken, og dette er bistand på sitt beste. Norge
stiller til disposisjon et topp moderne forskningsskip, som får
sine oppdrag via FAO, der fiskeri og havbruk har fått en viktig
plass fordi marine ressurser vil spille en sentral rolle i verdens
matforsyning framover, og fordi fiske kan gi verdifulle arbeidsplasser også
i utviklingsland.
Etterspørselen etter det norske
skipets tjenester er så stor at skipets kalender er fullbooket i
lang tid framover. Det viser behovet for slik konkret fiskerirettet
bistand.
Heidi Nordby Lunde (H) [16:06:04]: Jeg ser at et flertall
i komiteen påpeker at økonomisk vekst alene ikke utrydder fattigdom,
og at det er viktig å bekjempe ulikhet. Det er jeg helt enig i.
Viktigheten av inkluderende vekst står vi sammen om når komiteen
legger vekt på at land må ha fungerende skattesystemer og institusjoner
på plass som sikrer at økonomisk vekst kommer befolkningen til gode
og bidrar til velferd.
De tematiske satsingsområdene helse,
utdanning og næringsutvikling går hånd i hånd for en bærekraftig
utvikling i og av fattige land. Tilgang på rimelige helsetjenester til
alle, inkludert seksuelle og reproduktive rettigheter, er sentralt,
og det gleder meg å høre utenriksministeren si at dette også skal
styrkes. Det er bra at Norge fortsetter å øke sin innsats for global
helse. Dette er en forutsetning for et annet viktig gode, nemlig
god grunnutdanning for alle, med særskilt vekt på kvinner og jenter,
som denne regjeringen har løftet. Grunnen til at det samtidig er
så viktig med næringsutvikling, er at jeg ser at det nå finnes flere land
der oppmerksomheten om jenters utdanning har begynt å få effekt.
Men da er det så viktig at det finnes jobber de er kvalifisert til,
i andre enden. Gjør det ikke det, er det fare for at vi får et skifte
i holdningen til nødvendigheten av å gi jenter skolegang. En av
de viktigste følgeeffektene av at jenter går på skole, er at vi
ser at det ofte reduserer forbrytelsen barneekteskap, og at jenter
som fortsatt er barn, også føder barn.
Jeg er veldig glad for at utenriksministeren
så raskt responderte på USAs kritikkverdige reduksjon av støtte
til organisasjoner for seksuelle og reproduktive rettigheter.
Denne meldingen understreker at
Norge bør fokusere på de tematiske og geografiske områdene der Norge
kan utgjøre størst forskjell. Som et av verdens mest likestilte land,
og som nest best på LHBT-rettigheter i Europa, mener jeg at Norge
her har en plikt til å ta ansvar for nettopp likestilling, LHBT,
seksuelle og reproduktive rettigheter. For hvis ikke vi gjør det,
er det veldig få andre som gjør det. Det mener jeg også er god utviklingspolitikk.
Ta et land som Malawi, der befolkningen har gått fra 9 millioner til
17 millioner på under ti år. Uten seksuelle og reproduktive rettigheter
og uten å få jentene til å gå på skole blir det vanskelig å sørge
for nok økonomisk vekst eller bistand til å bygge veier, skoler
og sykehus nok til å holde tritt med befolkningsveksten.
Jeg ser at et flertall i komiteen
mener at fattigdomsorientering, ikke egeninteresse, bør legges til
grunn i valget av prioriterte partnerland, og fattigdomsbekjempelse
er også målet. Men jeg har lyst til å sitere tidligere utenriksminister
Jonas Gahr Støre, som i 2009 sa:
«Vi vil føre en aktiv utenrikspolitikk
som legger vekt på norske interesser og er med og tar et globalt
ansvar. Slik kan vi trygge vårt eget samfunn – og bidra til å skape
trygghet og frihet for andre.»
Noen mener vi trenger mer presiserende
kriterier i valget av prioriterte partnerland. Jeg mener ikke nødvendigvis
det, men det er i norsk interesse å sikre fred og frihet for andre,
for gjør vi det, sikrer vi fred og frihet for oss selv.
Sylvi Graham (H) [16:09:20]: Det er vel ikke uvanlig at det
er saksordførerens  prerogativ å få lov til å takke for debatten
og få siste ord. Nå så jeg at det lå noen i sivet og lurte og fikk
sneket seg inn etter meg, men jeg vil allikevel takke for debatten.
Den har vært god og bred,  som også invitasjonen fra nettopp utenriksministeren
og regjeringen var.
Dette var den helhetlige meldingen
med utgangspunkt i FNs – eller verdens, kan vi si – bærekraftsmål,
som omhandlet den bredere utviklingspolitikken. Denne utenriksministeren
har imidlertid vært svært aktiv også på utviklingsområdet, og det
har i inneværende stortingsperiode jo vært lagt fram flere meldinger
til Stortinget som beskriver deler av utviklingspolitikken: Meld.
St. 25 for 2013–2014, Utdanning for utvikling, Meld. St. 10 for 2014–2015,
Muligheter for alle – menneskerettighetene som mål og middel i utenriks-
og utviklingspolitikken, Meld. St. 35 for 2014–2015, Sammen om jobben,
Meld. St. 29 for 2014–2015, Globalisering og handel, og Meld. St.
37 for 2014–2015, Globale sikkerhetsutfordringer i utenrikspolitikken.
Med denne meldingen ønsker altså regjeringen å gi en bredere framstilling
av utviklingspolitikken, som tar opp i seg elementene fra de tematiske
meldingene som jeg nå nevnte, og som gjør at vi i denne stortingsperioden
har hatt en meget aktiv og bred debatt på utviklingsområdet. Det
er jeg glad for.
Debatten i dag har også vært bra,
god – og bred, som jeg sa – med mange temaer berørt. Det kunne kanskje
vært flere, hadde vi hatt enda mer tid. Landbruk og matsikkerhet er
nevnt, jeg vil også minne om at en enstemmig komité i saken viser
til at landbruk og matsikkerhet er en del av innsatsen for næringsutvikling
og jobbskaping, som også for klimainnsatsen. Fortsatt lever majoriteten
i Afrika sør for Sahara av jordbruk, og det er ikke tvil om at det
er et behov for å fokusere på dette området. Så sier da også et
flertall i komiteen at det de senere år har vært økt innsats for
klimasmart landbruk og matsikkerhet i kriser. Det er viktig at det
videreføres, ut fra både et næringsutviklings- og et klimaperspektiv.
Den store ventede befolkningsøkningen i fattige land som vi snakket
om her tidligere i dag, gjør det viktig å bidra til å få produktiviteten
i landbruket opp, slik at det vil være nok matproduksjon i årene
som kommer.
Da vil jeg også nevne en melding
som utenriksministeren la fram tidligere, nemlig Meld. St. 22 for
2016–2017, Hav i utenriks- og utviklingspolitikken, som vi nettopp
behandlet i denne sal. Havet er også en kilde til mat, noe vi nordmenn
har visst i alle år.
La meg helt til sist peke på noe
som er viktig for hele komiteen. Det er de tverrgående hensynene
som gjelder for hele den norske utviklingspolitikken og bistanden,
og som er viktig for bærekraftig utvikling og fattigdomsreduksjon,
menneskerettigheter, kvinners rettigheter og likestilling, klima
og miljø, og antikorrupsjon.
Christian Tybring-Gjedde (FrP) [16:12:43]: Det var ikke meningen
å ta æren fra saksordføreren her. Jeg registrerte ikke at det er
en kutyme på det, jeg trykket da jeg hadde noe å si.
Jeg reagerte litt på komitéleder
Anniken Huitfeldts fokus på 1 pst., og hun mente at vi skulle være
enige om det. Hvis bistanden er så vellykket, hvorfor ikke 2 pst?
Hvorfor skal vi spare 8 000 mrd. kr i Statens pensjonsfond utland når
vi kan ta 2 pst. og redde enda flere mennesker ut av fattigdom?
Det lurer jeg litt på. Hvorfor ikke 5 pst.? Ellers er det ganske
egoistisk. Det kan jo være at vi i bistandspolitikken egentlig i
større grad roser oss selv enn å være veldig opptatt av å redde
veldig mange mennesker ut av fattigdom. Vi ser på oss selv og føler
oss litt bedre i og med at vi gir fra oss en del, bitte litt, av
det vi har.
Man snakker om å løfte folk ut
av fattigdom. Hvis man ser hvor folk er løftet ut av fattigdom –
altså Kina, India, de landene som virkelig betyr noe, hvor det er
hundrevis av millioner som er løftet ut av fattigdom – så er jo
ikke det på grunn av bistand. Vi prøver å påberope oss at det er
bistand, men det gjelder handel og det gjelder styringssett, demokrati
i stor grad, handel med andre land, produksjon og forsøk på å skape
et bedre liv. Det er det som får folk ut av fattigdom først og fremst.
Jeg synes vi ikke skal si hele tiden at det er bistand som får det
til. Selvfølgelig vil bistand kunne hjelpe mennesker med å overleve,
men det er altså kortsiktig, hvis man ikke vil at de skal klare
seg på egen hånd. Det er bare en måte man egentlig kan måle bistand
på, og det er de som blir uavhengige av bistand. Hvis det blir stadig
flere som blir avhengige av bistand på grunn av befolkningsveksten,
hjelper det lite. Det gir oss god samvittighet, men det hjelper
lite for den globale utviklingen og bekjempelse av fattigdom.
Jeg må si at når folk sier at bekjempelse
av klimaendringer skal være et sentralt mål i vår bistandspolitikk, lurer
jeg på hvorfor man aksepterer – eller ikke hjelper til med å få
ned – befolkningsveksten i verden, som skal gå fra 7 til 10 milliarder
mennesker frem til 2050. Nigerias befolkning skal øke fra 108 millioner
til 400 millioner i 2050. Det er stort sett fattige mennesker. I
tillegg er det terrorvirksomhet i disse landene. Og hvis man mener
at klimaendringer er det viktigste, ville man jo tro at 3 milliarder
mennesker som man ønsker å løfte ut av fattigdom, ville skape utrolig
mye CO2 og andre ting i verden som ville ødelegge klimaet. Så det
beste ville være å begrense befolkningsveksten. Det ville være det
aller beste for vår egen samvittighet, men også for verden for øvrig.
Presidenten: Flere
har ikke bedt om ordet til sak nr. 7.
Innstilling
fra utenriks- og forsvarskomiteen om Representantforslag fra stortingsrepresentant
Bård Vegar Solhjell om en helhetlig og uavhengig evaluering av utenriks-
og utviklingspolitiske virkemidler i norsk politikk overfor Israel
og Palestina (Innst.
441 S (2016–2017), jf. Dokument 8:114 S (2016–2017))
Presidenten: Etter
ønske fra utenriks- og forsvarskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen. Videre vil presidenten
foreslå at det – innenfor den fordelte taletid – blir gitt anledning
til inntil fem replikker med svar etter innlegg fra medlemmer av
regjeringen, og at de som måtte tegne seg på talerlisten utover
den fordelte taletid, får en taletid på inntil 3 minutter.
– Det anses vedtatt.
Jørund Rytman (FrP) [16:16:16] (ordfører for saken): Først
av alt vil jeg rose stortingsrepresentant og medlem av utenriks-
og forsvarskomiteen Bård Vegar Solhjell for å reise dette spørsmålet
og sette det på dagsordenen. Jeg må også innrømme at jeg ikke hadde
regnet med at det skulle komme et forslag fra den kanten om dette,
men det er vel og bra – og det er interessant å være ordfører for
denne saken.
Det er greit å understreke at representantforslaget
dreier seg om hvorvidt Norges engasjement med hensyn til konflikten
mellom Israel og palestinerne skal være gjenstand for en helhetlig
og uavhengig evaluering, og ikke om konflikten i seg selv. Vi vet
at alle partiene har ulike syn på konflikten, og at vi i tidligere
budsjettinnstillinger og debatter har drøftet konflikten.
Når det gjelder Norges mål med
det langvarige engasjementet med hensyn til den israelsk-palestinske
konflikten, har det vist seg at det er bred enighet om det på Stortinget. Norge
har hatt som hovedmål å bidra til en tostatsløsning, der Israel
og en palestinsk stat lever side om side innenfor gjensidig anerkjente
grenser og med en tilfredsstillende sikkerhet i begge landene.
Komiteen uttrykker bekymring om
stillstanden i fredsprosessen, men understreker at det er partene
selv som har ansvaret for å komme fram til en fredelig løsning på
konflikten. Det stiller krav til begge sider.
Norge nyter i dag stor tillit hos
begge parter, og det er enstemmighet i komiteen om at det er svært
viktig å ha et godt forhold til begge parter hvis Norge skal kunne
spille en konstruktiv rolle i framtiden.
Når det gjelder forslaget, er det
store flertallet i komiteen ikke helt enig i at det er behov for
det nå. Komiteen viser til brev fra utenriksminister Børge Brende,
datert 15. mai 2017, som påpeker at det gjennom flere år har vært utført
en rekke evalueringer av ulike sider av det norske engasjementet
i Israel og Palestina. Utenriksministeren viser også til at regjeringen
«har en løpende dialog med Stortinget
om innretningen av norsk politikk og engasjementet i Israel og Palestina».
Vi har også merket oss at budsjettstøtten
til de palestinske selvstyremyndighetene for tiden er gjenstand
for en gjennomgang.
Komiteen slår enstemmig fast at
jevnlige, faglige evalueringer fra Utenriksdepartementet og Norad
er viktig for at Norge fremdeles skal kunne gi konstruktive bidrag
til en fredelig løsning på konflikten.
Videre er jeg spesielt glad for
at alle i komiteen understreker viktigheten av at norske bistandsmidler
forvaltes godt, og at man forsikrer seg om at ingen av midlene
går
til formål som undergraver en fredelig sameksistens
bidrar
til økt spenningsnivå
bidrar
til mistro mellom partene
forsvinner
i korrupsjon
Både palestinerne og Israel mener
at giverlandsgruppen AHLC er nødvendig, og støtter at Norge har
lederskapet.
Jeg vil uttrykke min glede over
at en enstemmig komité understreker at giverlandsgruppen har bidratt
til å bygge palestinske statsinstitusjoner, og flere internasjonale
aktører, som FN, Verdensbanken og IMF, mener at de palestinske selvstyremyndighetene
er rede til å styre en stat når en fredsavtale mellom partene er
på plass.
Et stort flertall i komiteen, bestående
av Arbeiderpartiet, Høyre, Fremskrittspartiet og Kristelig Folkeparti,
mener det er viktig å ha et godt bilateralt forhold til Israel.
I de senere årene har vi sett en betydelig økning i handel og samarbeid
på ulike områder, deriblant innen petroleumssektoren, teknologi
og innovasjon. Det er i Norges interesse.
Selv om representantforslaget ikke
får flertall og får kun SVs egne stemmer i komiteen, vil jeg si
at et flertall i komiteen kommer Solhjell litt i møte. Et flertall
bestående av Arbeiderpartiet, Høyre, Fremskrittspartiet, Kristelig Folkeparti,
Senterpartiet og Venstre slutter seg på generelt grunnlag til at
regjeringen jevnlig bør gjennomgå og evaluere sentrale områder innen
norsk utenriks- og utviklingspolitikk, som f.eks. norsk politikk
overfor Israel og de palestinske selvstyremyndighetene. En slik
gjennomgang av mål, virkemidler og allianser må gjerne også trekke
inn eksterne ekspertmiljøer. Dette flertallet legger imidlertid
til grunn at den til enhver tid sittende regjering selv har ansvaret
for å ta initiativ til å foreta evalueringer og gjennomganger innen
utenrikspolitikken og utviklingspolitikken.
Jeg ser at tiden renner ut, men
jeg vil avslutningsvis takke komiteen for arbeidet. Jeg takker for
mye enstemmighet og bred enighet om at det er viktig med kontinuerlige
evalueringer av ulike sider av det norske engasjementet i Israel
og de palestinske områdene.
Svein Roald Hansen (A) [16:21:20]: Jeg tror vi alle føler
en form for maktesløshet overfor at det ikke synes mulig å få bevegelse
i bestrebelsene på å løse konflikten mellom Israel og Palestina
etter optimismen som Oslo-avtalen skapte. Flere amerikanske presidenter
har siden satt seg fore å løse denne konflikten, få til en fredsavtale
og opprettelse av en palestinsk stat – men forgjeves. Slik sett er
nye tanker, ideer og initiativ for å snu enda flere steiner i disse
bestrebelsene velkommen. Det er i dette bildet jeg forstår representantforslaget
fra SV.
Da utenrikskomiteen besøkte Palestina
og Israel i forrige periode, møtte vi den palestinske presidenten,
Abbas. Han fortalte hvor nær de har vært en avtale. Det var egentlig
enighet om alle stridsspørsmål, flyktninger, grenser, Jerusalem.
Men noen snubletråder gjensto, og muligheten gikk tapt.
Norge har hatt en helt spesiell
rolle i forsøkene på å legge grunnlaget for en fredsavtale som leder
av giverlandsgruppen. Det har gjort det nødvendig for skiftende
regjeringer å gå gjennom vår politikk overfor partene i denne konflikten.
Men samtidig har det lagt føringer og rammer for vår politiske handlefrihet
i denne saken. Vi har også måttet ivareta hensynet denne rollen
krever, bl.a. for å bevare nødvendig tillit hos begge parter.
Derfor mener vi det er mer hensiktsmessig
å følge opp den praksis som har vært fulgt, en mer løpende gjennomgang
av vår politikk overfor Israel og Palestina, både med tanke på våre
utviklingsbidrag og med tanke på partene og giverlandsgruppen.
Men 50 år etter seksdagerskrigen,
som la rammene for den konflikten partene fortsatt er fanget i,
må vi erkjenne at det synes umulig å finne virkemidler som presser
partene til en løsning utenifra. Det er partene selv som må finne en
vei til å løse opp den gordiske knuten. Jeg tror at man på den veien
må stanse ekspansjonen av bosettingene på palestinsk land, få slutt
på okkupasjonen og få slutt på truslene mot Israel fra Gaza.
Øyvind Halleraker (H) [16:23:29]: Et vesentlig kjennetegn
ved det langvarige norske engasjementet i den israelsk-palestinske
konflikten har vært den brede enigheten her i Stortinget, ikke minst
kontinuiteten mellom skiftende regjeringer.
Regjeringen fører en balansert
Midtøsten-politikk. Norge ses av både palestinere og israelere som
en verdifull partner – både i arbeidet med å håndtere konflikten
dem imellom og i innsatsen for en politisk løsning på konflikten.
Både FN og Den internasjonale domstolen
i Haag har slått fast at områdene som Israel tok kontroll over i
krigen i 1967, er okkupert område, og at bosettingspolitikken dermed
er i strid med folkeretten. Det er tverrpolitisk enighet i Norge
om at det palestinske folket har rett til selvbestemmelse. Utvidelsen
av bosettingene på Israels side og bruken av vold og terror på palestinsk
side som politiske virkemidler undergraver respekten for internasjonal
rett og virker hemmende på fredsprosessen.
En tostatsløsning der palestinere
og israelere kan leve side om side innenfor internasjonalt anerkjente
grenser med tilstrekkelig sikkerhet, er den eneste måten å skape varig
fred mellom partene på. Regjeringen har ikke gått for en ensidig
norsk anerkjennelse av en palestinsk stat, i motsetning til Sverige.
Rene symbolhandlinger som dette bringer oss ikke nærmere en faktisk
løsning på konflikten, snarere tvert imot. Arbeidet med å styrke
den palestinske økonomien framstår i dagens situasjon som det mest
effektive bidraget for å berge tostatsløsningen.
Det arbeidet Norge leder i giverlandsgruppen,
verdsettes høyt av palestinerne så vel som av Israel. Det har dessuten
bred støtte og oppslutning fra både vestlige og arabiske land. Regjeringen
legger stor vekt på å opprettholde et godt forhold til begge parter
i konflikten. På den måten sikrer vi at Norge kan fortsette å spille
en konstruktiv rolle også i framtiden. Norge var blant initiativtakerne
til og medarrangør av en internasjonal giverkonferanse for Gaza i
2014. I rollen som leder av giverlandsgruppen har Norge bl.a. tilrettelagt
for forhandlinger som løste konflikten om palestinske selvstyremyndigheters
elektrisitetsgjeld til Israel. Giverlandsgruppen oppleves derfor
av begge parter som et meget relevant forum for å diskutere og løse
utfordringer dem imellom. Giverlandsgruppen følger et internasjonalt
rapporteringsregime, som har bidratt til bedre oppfølging av den
palestinske økonomien og bedre forvaltning av bistandsmidlene. Dette
er svært viktige tiltak for å bekjempe korrupsjon.
Budsjettstøtten til de palestinske
selvstyremyndighetene er for tiden gjenstand for gjennomgang. Regjeringen har
strammet inn praksis og gir ikke støtte til organisasjoner eller
prosjekter som har boikott, desinvestering og sanksjoner som hovedformål.
Det gis heller ikke norske bistandspenger til lønn til palestinske
fanger.
Det er ikke formålstjenlig å gå
inn for en boikott av Israel. Boikott skaper avstand, ikke dialog.
Regjeringen har tatt sterk avstand fra LOs vedtak om boikott. Norge
har fryst all støtte, både til den palestinske valgkommisjonen og
til UN Women i de palestinske områdene, etter at kvinnesenteret
ble oppkalt etter en palestinsk terrorist. Først når logoen til
det norske representasjonskontoret er fjernet fra bygningen og midlene
som er gått til senteret, er tilbakebetalt, er det aktuelt å gjøre
nye avtaler med de to organisasjonene.
Regjeringen videreutvikler det
bilaterale forholdet til Israel. I 2014 besøkte Israels president
Norge, det første statsbesøk fra Israel til Norge noensinne. Regjeringen
har inngått en langsiktig intensjonsavtale med Israel om forsknings-
og næringssamarbeid.
En handlingsplan for å bekjempe
antisemittisme er vedtatt av regjeringen. Arbeidet mot hatefulle
ytringer og antisemittisme er en målsetting for den norske bistanden
til sivile samfunnsorganisasjoner gjennom Norad. Norge har også
under denne regjeringen avstått fra å holde innlegg under dagsorden
pkt. 7 i FNs menneskerettighetsråd, der Israel blir gjenstand for
en annen behandling enn andre land.
Knut Arild Hareide (KrF) [16:28:40]: Representanten Solhjell
har lagt fram eit interessant forslag om ei heilskapleg og uavhengig
evaluering av norsk politikk overfor Israel og Palestina. Det er
viktig at me løpande går gjennom både utanriks- og utviklingspolitiske
verkemiddel i norsk politikk overfor nettopp Israel og Palestina. Lat
meg derfor takke representanten Solhjell for eit godt initiativ
for å drøfte korleis me best kan bidra til ein varig fredsavtale,
basert på ei tostatsløysing som gir sikkerheit og grunnlag for godt
naboskap.
Frå Kristeleg Folkepartis side
har me merka oss at utanriksministeren i svarbrevet sitt til komiteen
ikkje tilrår ei evaluering i den forma som SV foreslår. Det store
fleirtalet i komiteen støttar heller forslaget slik det no ligg
føre, og som saksordføraren gjorde godt greie for.
Kristeleg Folkeparti meiner regjeringa
med jamne mellomrom bør gjennomgå og evaluere sentrale område innan norsk
utanriks- og utviklingspolitikk, også når det gjeld Israel og Palestina.
Den gamle og uløyste konflikten er viktig å få løyst. Ein fredsavtale
treng ei betre og ei tryggare framtid, ikkje berre for israelarar
og palestinarar, men for heile regionen. President Clinton prøvde
aktivt å mekle fram ei fredsløysing. Dessverre blei ikkje målet
nådd, og forholdet mellom partane blei dårlegare etter den andre
intifadaen. Den gjensidige tilliten som må til for å lykkast i forhandlingar,
er kraftig svekt. Det gir eit dårleg forhandlingsklima og svekkjer
grunnlaget for ein vellykka fredsprosess. Det blir ikkje betre om
partane satsar meir på einsidige handlingar og polarisering. Det
har me nok av i dag.
Kristeleg Folkeparti meiner at
krav om boikott av Israel ikkje fremjar ei fredeleg løysing. Tvert
imot vil det utsetje ei fredeleg løysing. Derfor er eg glad for
at det store fleirtalet i komiteen fastslår at det er viktig å ha
eit godt bilateralt forhold til Israel. Dei siste åra har me sett
ein betydeleg auke i handel og samarbeid på ulike område, bl.a.
innan petroleumssektoren, teknologi og innovasjon. Dette er i Noregs
interesse. Det slår altså fleirtalet fast.
Me meiner det er viktig at Noreg
har eit godt forhold både til Israel og til palestinske sjølvstyremyndigheiter. Samtidig
må me kunne seie klart frå om forhold og handlingar me meiner ikkje
er konstruktive. Dette gjeld begge partar, ikkje minst militante
grupper på palestinsk side, som fleire gonger har sett i verk terroraksjonar
som har gjort arbeidet med fredsforhandlingar vanskeleg. Hamas og
andre ekstreme grupper har eit særleg langt synderegister på dette
området. Når Hamas-aktivistar drep nokre jødiske gutar og israelske
ekstremistar svarar med å drepe ein palestinsk gut, ser ein oppskrifta
på auka polarisering: meir hat og meir vald. I Europa har me den
seinare tida sett fleire tragiske terroraksjonar i form av bildrap
og knivdrap. Slikt bidreg til å auke frykt og hat. Israel har opplevd det
same. Resultatet er at tilliten brest, og at det ikkje blir fred.
Mange israelarar og palestinarar
ønskjer ei fredsløysing. Dei synest at altfor mange fredsmoglegheiter
har blitt spelt bort. Dei fortener vår støtte, ikkje ekstremistane.
Dei søkjer alltid hemn ved å drepe nokre av dei andre. I praksis er
det fredshåpet dei drep. Noreg må derfor konsekvent arbeide for
rettferd, forsoning og fred i Midtausten.
Dei siste åra har den uløyste konflikten
mellom Israel og palestinarane kome i skuggen av andre konfliktar.
Det gjeld ikkje minst kampen som regionen no opplever med terrorregimet
til den såkalla islamske staten, IS, eller ISIL, men også maktkampen
mellom regionale stormakter, med Saudi-Arabia og Iran på kvar si
side. Midtausten er derfor i djup krise. Noreg må bidra konstruktivt
der me kan, og arbeide for ei fredsløysing mellom Israel og palestinarane. Det
er ei oppgåve me aktivt må bidra til å fremje.
Snorre Serigstad Valen (SV) [16:33:21]: Jeg gjør et kort
og midlertidig comeback i utenriks- og forsvarskomiteen. Jeg takker
for hyggelige ord fra saksordføreren, som skal overbringes til forslagsstilleren.
Vår innretning av politikken overfor
Israel og Palestina bærer litt preg av på den ene siden stabilitet,
forutsigbarhet og mye å være stolt av. På den andre siden får jeg
litt følelsen av at vi alle står og sier at dette er bra, og så
stiller vi oss ikke spørsmålet om det egentlig fungerer. Oppnår
vi egentlig det vi var ute etter, f.eks. da Oslo-avtalen ble inngått?
Da Espen Barth Eide var utenriksminister,
var han tydelig på at det etter hvert må settes et klart tidspunkt
der man gjennomfører en såkalt «stocktaking», altså at man så å
si gjør opp regnskap for arbeidet med Oslo-avtalen generelt, og
med giverlandsgruppen spesielt. Det var helt på sin plass, for med
tanke på den demokratiske utviklingen i Palestina og den politiske
utviklingen i Israel risikerer vi gjennom våre handlinger og beste
hensikter i verste fall å bidra til å sementere en situasjon som
låser palestinerne fast i ufrihet, og som låser Israel inn i en
stadig mer moralsk uakseptabel rolle. Der har vi på den ene siden
et Palestina som ikke de facto er en egen stat, og som ikke de facto
har en fri befolkning, og på den andre siden et Israel som aktivt
saboterer forsøkene på å oppnå det, av innenrikspolitiske, taktiske
hensyn de politiske aktørene internt i Israel imellom. Løsningen
på denne konflikten ligger internt i det politiske livet i Israel
og i Palestina. Da må vi være sikre på at de politiske virkemidlene
vi benytter oss av, fungerer etter hensikten. Nettopp fordi vi leder giverlandsgruppen,
har vi et ansvar for å tenke over det.
Det har også vært støtte fra faglig
hold for vårt forslag. Børge Brende hadde John Kerry på besøk denne
uka, hvor han snakket om behovet for å tenke nytt i fredsdiplomatiet. Det
slutter jeg meg fullt og helt til. Men at utenriksministeren og
flertallet i Stortinget da velger å si nei til faktisk å evaluere
et av de største prestisjeprosjektene for norsk fredsdiplomati gjennom
tidene, finner jeg mer underlig. Vi har jo investert en betydelig
grad av politisk prestisje i vårt arbeid i Midtøsten. Det kan også
bety at vi ikke er helt uhildet i vår analyse av hvorvidt dette
har fungert. Det var ingen som kunne se for seg da Oslo-avtalen
ble inngått, at vi fortsatt skulle være der vi er nå, mer enn 20 år
etterpå. Det påkaller ikke bare evaluering, det påkaller også en
viss ydmykhet fra Stortingets side, både fra oss som tilhører den
mer Palestina-orienterte fløyen på Stortinget, og fra Israel-vennene
på Stortinget. På samme måte som jeg overhodet ikke kan si meg komfortabel
med den demokratiske utviklingen i Palestina og i Abbas’ regime, kan
ikke Knut Arild Hareide si seg komfortabel med den politiske utviklingen
i Israel, med den retorikken Netanyahu bruker, og den sabotasjen
den israelske regjeringen utfører, som i praksis hindrer en framtidig
fredsavtale, gjennom bygging av stadig nye bosetninger. Der har
Knut Arild Hareide og jeg noe til felles, nemlig å skape en plattform
for en ærlig debatt om norsk Midtøsten-politikk. Det tror jeg hele
Stortinget hadde vært tjent med, uavhengig av hvilken innfallsvinkel
man har i denne debatten.
I 2013 besøkte jeg ungdommer på
Gaza. Det var unge aktivister og bloggere. Her i Norge assosierer
vi bloggere med tvilsomme sponsoravtaler og ikke nødvendigvis alltid de
viktigste spørsmålene i livet. Det å være blogger på Gaza er livsfarlig.
De kan kastes i fengsel, de kan bankes opp og i verste fall bli
drept. Jeg snakket med ungdommer som er låst fast mellom Hamas’
religiøse jernregime på den ene siden og israelsk militærmakt på
den andre. Vi må stille oss spørsmålet: Har vi innrettet vår politikk
overfor Israel og Palestina på et vis som gir disse ungdommene et større
håp om å leve i frihet, eller status quo? Jeg mistenker at Stortinget
ikke vil kunne svare sikkert på det. Og hvis vi ikke er i stand
til å svare på det, er det på høy tid med evaluering, nettopp fordi
vi leder giverlandsgruppen, og nettopp fordi det ligger så sterk
norsk politisk prestisje i det rådende internasjonale regimet for
hvordan man forholder seg til konflikten i Midtøsten.
Jeg tar opp forslaget fra SV.
Presidenten: Representanten
Snorre Serigstad Valen har tatt opp det forslaget han refererte
til.
Utenriksminister Børge Brende [16:38:43]: Det overordnede
målet for det norske engasjementet i Israel og Palestina er å skape
forutsetninger for en tostatsløsning, slik at palestinerne og israelerne
kan leve side om side innenfor internasjonalt anerkjente grenser
med tilstrekkelig sikkerhet. Det er i Norges interesse å videreføre innsatsen
med å stabilisere de palestinske statsinstitusjonene, i påvente
av en varig fredsavtale. Dette har også en regional dimensjon, siden
en løsning på denne konflikten vil kunne virke positivt inn på den
overordnede regionale stabiliteten.
Det er sammensatte grunner til
at det ikke har vært fremgang i den politiske prosessen med å løse
de utestående spørsmålene mellom partene, herunder grenser, Jerusalems
status, sikkerhet og flyktningspørsmålet. Partene i konflikten har
ikke vært villig til å innlede forhandlinger for å løse konflikten
etter at det amerikanske fredsinitiativet ble avbrutt våren 2014.
Det at Trump-administrasjonen nå viser vilje til å igangsette en
forhandlingsprosess, mottas derfor positivt fra et flertall av givere
og regionale aktører. Det er samtidig klart at USA vil være helt
avhengig av partene. Det er de som bærer hovedansvaret for å løse konflikten.
Norge har tett dialog med USA om
hvordan giverlandsgruppen, AHLC, kan understøtte et eventuelt forhandlingsinitiativ.
Det er fortsatt for tidlig å vurdere hvordan den videre prosessen
vil forløpe, men det er for øyeblikket tilstrekkelig bevegelse på
dette området til at vi på norsk side nå bør fokusere på hvordan
vi best kan bidra i en eventuell forhandlingsrunde.
Så er lakmustesten for dette engasjementet
fra Norge også: Hva er det partene selv sier? Vi hadde et giverlandsgruppemøte
for noen måneder siden i Brussel, hvor høyrepresentant Federica
Mogherini og jeg var vertskap, hvor finansminister Bishara, fra
PA, deltok, hvor minister ved statsministerens kontor i Israel deltok,
og hvor også den nye spesialutsendingen for Donald Trump, Jason
Greenblatt, deltok. Alle disse sa at arbeidet i giverlandsgruppen er
viktig, ikke minst for å opprettholde de palestinske institusjonene.
Og hvis man ser på situasjonen
også på Vestbredden: De av oss som reiste dit på slutten av 1980-tallet,
til f.eks. Ramallah, hvor det ikke var antydninger til palestinske
institusjoner, hvor vi så en fattigdom som preget samfunnet sterkt,
ser jo at siden Oslo-avtalen har det vært en utvikling. Det er palestinske
institusjoner der, det er statsministerens kontor, det er presidentkontor,
det har skjedd mye innenfor både utdanning, utvikling og investeringer. Det
som gjenstår, er en endelig avtale om en tostatsløsning, og når
partene mener at dette arbeidet er viktig, alle parter mener at
dette er viktig, tror jeg også – og mener jeg – at vi har et ansvar
for å videreføre dette. Men i det øyeblikk partene hadde sagt til
oss at de ikke lenger synes at dette er viktig, de synes ikke at
Norge skal drive med dette, hadde det også vært et sterkere grunnlag
for å gå i oss selv og vurdere om dette er fornuftig.
Jeg mener at vi gjennom giverlandsgruppen
har etablert også et robust rapporteringssystem der henholdsvis
Verdensbanken, IMF og FN avgir løpende rapporter til de halvårlige
møtene. Denne regulære rapporteringen har bidratt til en systematisk
kontroll og oppfølging av den palestinske administrasjonen og til
en styrket forvaltning av bistandsmidlene. I løpet av de siste årene
har det vært gjennomført en rekke evalueringer av ulike sider av
det norske engasjementet i Israel og Palestina. Midtveis- og sluttgjennomganger
av prosjekter og programmer er en integrert del av Utenriksdepartementets
og Norads arbeid. De utgjør en viktig kilde til informasjon om resultatene
av norsk bistand og er for beslutninger vedrørende justeringer og videreføringer
et viktig grunnlag. I tillegg har også Riksrevisjonen, som ikke
er ukjent for denne sal, gjennomgått den norske bistanden til de
palestinske områdene i flere omganger, senest i 2014, og den rapporten
er tilgjengelig for offentligheten.
Jeg viser også til at regjeringen
har en løpende dialog med Stortinget om innretningen på det norske
engasjementet i Israel og Palestina i forbindelse med budsjettforhandlingene
og de faste utenrikspolitiske redegjørelsene.
Presidenten: Det
blir replikkordskifte.
Svein Roald Hansen (A) [16:43:59]: En av de gjentatte problemstillingene
knyttet til å få i gang forhandlinger og finne løsninger er jo bosettingene
og ekspansjon av bosettingene. En ting er at man konfiskerer palestinsk land,
men man foretar også en gjennomhulling av det som skal bli grunnlaget
for en egen palestinsk stat. Mange av presidentene i USA som har
satt seg fore å løse konflikten, har også pekt på og forventet en
stans i bosettingsaktiviteten fra israelsk side, ja til og med Trumps
administrasjon har gjort det. Så spørsmålet er: I hvilken grad er den
problemstillingen drøftet og gjentatt i giverlandsgruppens møter,
og hva er reaksjonen fra israelsk side på det?
Utenriksminister Børge Brende [16:44:59]: Det er ingen tvil
om at hvis et land tar et område, har man ikke anledning til å drive
bosetting med sine egne innbyggere inne i dette området. Det strider
mot folkeretten, og derfor er disse bosettingene folkerettsstridige.
Så har det i forbindelse med ulike
forhandlinger, også fra Oslo-avtalen og andre forhandlingsrunder,
vært sett på om man kan se på disse områdene, og så kan man bytte land.
Man kan i så måte også omdefinere noe av dette landskapet. Men man
kommer ikke bort fra at de israelske bosettingene, som er folkerettsstridige,
og som er langt inne på det som må utgjøre territoriet til en fremtidig
palestinsk stat, må trekkes ut. Dette gjør vi jo klinkende klart
overfor Israel, og det er også en debatt innad i Israel om dette.
Men som også representanten sa, har Trump-administrasjonen vært
kjempetydelig på dette og sagt at de ønsker absolutt ikke noen nye
bosettinger eller utvidelser, og man må besinne seg i forbindelse
med eventuelle forhandlinger.
Snorre Serigstad Valen (SV) [16:46:23]: Jeg har bare et lite
behov for en oppklaring: Jeg må nesten spørre utenriksministeren
om han tolker forslaget om en uavhengig evaluering av Norges innsats
overfor Israel og Palestina som et aktivt ønske om å forlate tostatssporet,
for utenriksministerens innlegg kunne nesten bære preg av det.
Utenriksminister Børge Brende [16:46:47]: Det mest naturlige
er vel at forslagsstilleren redegjør for hva som ligger i forslaget.
Men jeg har ikke oppfattet forslaget som at SV hadde noe ønske om
å forlate tostatssporet. Tvert imot opplever jeg SV som veldig opptatt
av det, og det er vi også.
Det som jeg redegjorde for, er
at jeg mener at er det noe som er gjennomdiskutert i norsk utviklingspolitikk,
er det denne støtten gjennom giverlandsgruppen. Men det er ikke noen
hemmelighet at det har vært de som har ment at Norge bør slutte
med dette arbeidet innenfor giverlandsgruppen, de som har vært kritisk
til dette fordi det ikke har vært etablert noen tostatsløsning,
og derfor er tiden moden for å avslutte dette. Jeg tilhører ikke
dem. Jeg mener at vi må opprettholde dette arbeidet, og jeg mener
at det også er godt revidert, senest med Riksrevisjonens gjennomgang
i 2014 og mange andre evalueringer.
Snorre Serigstad Valen (SV) [16:47:49]: Det var godt å høre
utenriksministeren tenke høyt. Han landet ganske riktig også, med
tanke på vår hensikt med forslaget.
Men da er spørsmålet i forlengelsen
av dette følgende: Flere her i salen, inkludert utenriksministeren
selv, har understreket at vi har gjennomført en rekke revisjoner
og evalueringer av de ulike komponentene i vår Midtøsten-innsats.
Men det dette forslaget går ut på, er jo en bredere, større og faglig
uavhengig gjennomgang av hvorvidt vår samlede politikk har fungert
etter hensikten etter så mange år. Føler utenriksministeren seg
trygg på at de overordnede linjene i norsk Midtøsten-politikk bygger
på så gode faglige råd og vurderinger som mulig?
Utenriksminister Børge Brende [16:48:34]: Dette er også et
politisk spørsmål, og kanskje først og fremst et politisk spørsmål:
Ønsker Norge at presset for en tostatsløsning skal opprettholdes?
Ønsker vi når palestinerne ønsker det, å opprettholde en støtte
til de statsinstitusjonene de har bygd i Ramallah? Vi kunne jo evaluert
alle deler av norsk utviklingspolitikk hele tiden. Det sier seg
selv at vi kunne hatt en bred gjennomgang på alle områder. Da kunne
vi jo ansatt enda flere i Riksrevisjonen eller i andre utredningsorganer.
Jeg mener at norsk Midtøsten-politikk
fungerer. Jeg mener at det vil kunne bli satt spørsmålstegn ved
vårt engasjement og vår innretning gjennom giverlandsgruppen hvis
vi nå skulle foreta en bred gjennomgang av dette, som også skulle
sett på grunnlaget og fundamentet for det. Jeg mener at dette fungerer,
det er et viktig politisk signal, og det som SV har lagt opp til,
å begynne å sette spørsmålstegn gjennom en sånn uavhengig faglig
evaluering, ville ha skapt usikkerhet rundt et viktig element i
vår utenriks- og utviklingspolitikk.
Snorre Serigstad Valen (SV) [16:49:39]: Vel, men i en situasjon
der man på den ene siden har en palestinsk statsdannelse som institusjonsmessig
sett etter hvert nok er i stand til å bære en stat, men som demokratisk
etter hvert har stadig mer å gå på, og der man på israelsk side har
en politisk utvikling som nærmest umuliggjør en realistisk fredsløsning
– og nettopp siden dette er et politisk spørsmål: Føler utenriksministeren
seg trygg på at den politikken vi fører og vi tar til orde for som
leder av giverlandsgruppen, faktisk legger til rette for en forbedring
i situasjonen? Eller finnes det en mulighet for at vår tilnærming
i dag bidrar til å sementere nettopp den gordiske knuten som representanten
Svein Roald Hansen nevnte så godt i sitt innlegg?
Utenriksminister Børge Brende [16:50:28]: Jeg føler meg trygg
på at vår politikk bidrar til at det er et fortløpende press på
en etablering av en tostatsløsning. Alle partene sier at det arbeidet
Norge driver, er viktig for å holde dette oppe også. Som flere representanter
var inne på, har det nå, på grunn av alle andre konflikter rundt
omkring i verden, vært mindre fokus på etablering av en tostatsløsning
og palestinernes situasjon. Jeg mener at også dette arbeidet bidrar
til at den urettferdighet som ligger i at en palestinsk stat ikke
er etablert, holdes oppe på den internasjonale dagsordenen.
Jeg tror også representanten i
sin egen argumentasjon nå indirekte viser til at det SV setter spørsmålstegn
ved og ønsker å utrede, er: Er dette et engasjement som nødvendigvis
skal videreføres i sin nåværende form? Jeg mener at vi har god dokumentasjon
på det. Dette er ønsket. Vi bør ikke skape usikkerhet om dette.
Og palestinerne kunne ha båret en egen stat i mange, mange år. Disse
institusjonene var klare for lenge siden og burde vært etablert.
Men de vil ikke være klare hvis vi slutter å støtte dem.
Presidenten: Replikkordskiftet
er omme.
De talerne som heretter får ordet,
har en taletid på inntil 3 minutter.
Snorre Serigstad Valen (SV) [16:51:46]: Et medlem av presidentskapet
så på meg i stad og pekte på klokka. Jeg skal ta det hintet og bare
komme med et kort apropos på slutten.
Jeg vil takke for en god debatt,
men føler behov for å påpeke en ting. Det er flere representanter
i salen som sikkert med de aller beste hensikter har vist til antisemittisme i
Europa og terrorangrep rettet mot europeiske jøder. Jeg vil bare
advare litt mot å sette europeisk antisemittisme, voldshandlinger
og terrorisme mot jøder i Europa i sammenheng med den pågående konflikten
i Midtøsten. Det kan ikke settes i sammenheng. Det er ikke sånn
at antisemittismen i Europa har opphav i Israels okkupasjon av Palestina.
Antisemittismen i Europa har langt dypere røtter og et helt annet
opphav. Vi bør være svært varsomme med indirekte – og kanskje til
og med uten å mene det – å gi næring til ideen om at en stats handlinger
i Midtøsten rettferdiggjør et hvilket som helst sett med holdninger
mot det som primært er en norsk minoritet, en fransk minoritet,
en belgisk minoritet og en dansk minoritet.
Det var bare det jeg ville si.
Ola Elvestuen (V) [16:53:20]: Jeg hadde egentlig ikke tenkt
å ta ordet, men jeg skal prøve å være veldig kort.
Det er mange som har snakket om
behovet for å få fram en tostatsløsning og hva vi kan bidra med
for å få til det – med demokratisering på palestinsk side, som er
nødvendig, samtidig som man opprettholder prinsippene inn mot den
demokratiske staten Israel, som må kunne opprettholde sin posisjon
innenfor sikre grenser.
Det jeg skulle si, gjelder to ting.
Norge har en viktig rolle som leder av giverlandsgruppen. Det bør
vi fortsette med. Vi er et land som har stor respekt på begge sider
i konflikten. Så har jeg lyst til å nevne en rolle til som Norge har,
og som også er en arv fra Oslo-avtalen, nemlig Temporary International
Presence i Hebron, som jeg også har hatt gleden av å besøke. De
er sjelden i nyhetene, men det ligger i selve rollen de har med
å rapportere direkte til de to partene. De får dermed ikke mye oppmerksomhet,
men spiller likevel en viktig rolle og får stor respekt på begge sider.
Dette er et element i den posisjonen som Norge har, og som vi definitivt
også bør videreføre.
Presidenten: Flere
har ikke bedt om ordet til sak nr. 8.
Innstilling
fra utenriks- og forsvarskomiteen om Investeringar i Forsvaret og
andre saker (Innst.
381 S (2016–2017), jf. Prop. 123 S (2016–2017))
Elin Rodum Agdestein (H) [16:55:04] (ordfører for saken):
I denne proposisjonen, 123 S for 2016–2017, ber regjeringen om Stortingets
godkjenning til å starte opp fem nye investeringsprosjekter. Det
er fire nye EBA-prosjekter: nytt flydrivstoff- og forsyningslager
på Værnes, ulike støytiltak både inne på og utenfor basen på Ørland flystasjon
og nye hangarer for F-35-flyene på Ørlandet. Det er også ikke minst
godkjenning av kostnadsramme for et nytt stort materiellprosjekt,
nemlig anskaffelse av fire nye ubåter. I tillegg bes det om Stortingets
tilslutning til to andre saker: et flernasjonalt samarbeid om multirolle tank-
og transportfly og en endring i grunnregelen for Det frivillige
Skyttervesen.
Komiteen avgir en enstemmig innstilling
vedrørende investeringene, og det fremmes ingen forslag i saken.
Den totale kostnadsrammen for de
investeringene vi behandler her i dag, er på over 45 mrd. kr. På
den bakgrunn, gitt investeringenes betydning for å styrke Norges forsvarsevne,
mener jeg det er på sin plass å bruke litt tid på å gå litt nærmere
inn på de enkelte prosjektene.
I 2006 ga Stortinget sitt samtykke
til at det ble inngått en avtale mellom Norge og USA om forhåndslagring
av materiell og forsterking av Norge. Forsyning av drivstoff er
i henhold til den avtalen en av Norges oppgaver. Værnes har en viktig
rolle, bl.a. i forbindelse med mottak av allierte styrker. Den planlagte
virksomheten på Værnes vil kreve store mengder flydrivstoff, noe
som setter store krav til kapasitet og tilgjengelighet.
Som det framgår av proposisjonen,
er det nødvendig å bedre tilstanden og kapasiteten til anleggene
for flydrivstoff i Trøndelag, både av hensyn til den nasjonale beredskapen
og som følge av våre allianseforpliktelser. Ulike løsninger for
lagring og lokalisering er vurdert, men ettersom drivstoffet ikke
kan lagres over lengre tid, er det en god løsning å inngå et samarbeid
med sivil luftfart, der Forsvaret bygger et tankanlegg som også
kan levere drivstoff til den sivile driften på Værnes. Det foreslås
å bygge et nytt anlegg i Muruvik i Malvik kommune og en ledning for
drivstoff fra anlegget i Muruvik inn til Værnes flystasjon. Kostnadsrammen
for prosjektet er totalt på 309 mill. kr.
Regjeringen ber også om godkjenning
for å investere i nye støytiltak på Ørland. Utbyggingen av Ørland
flystasjon som hovedbase for F-35-flyene innebærer en dobling av
aktiviteten med kampfly sammenlignet med i dag, samtidig som F-35-flyene
avgir mer støy enn F-16-flyene. Som en konsekvens av krav både i
arbeidsmiljøloven og i den kommunale reguleringsplanen er det nødvendig
å gjennomføre støyreduserende tiltak både på Forsvarets egen bygningsmasse
inne på Ørland flystasjon og på sivil eiendom i støysonene utenfor
selve baseområdet. Den totale kostnadsrammen for tiltak på Forsvarets
egne bygninger, innløsning samt avhending, rivning eller sikring
av bygninger utenfor basen kommer på 1 538 mill. kr.
Om ikke lang tid lander det første
F-35-flyet på norsk jord. Det er en investering som vil gi hele
det norske forsvaret et stort operativt løft. Beslutningen om å
legge hovedbasen for flyene til Ørlandet ble det tatt av Stortinget
i 2012, og i 2014 kom de første investeringene i gang. Det er et
gigantanlegg som reiser seg ute på Ørlandet, og arbeidene er i rute.
Flystasjonen gjør seg klar til å ta imot det første nye F-35-flyet
i november i år.
Det foreløpig siste store byggeprosjektet
som skal gjennomføres på Ørland, er bygging av nye hangarer. Det
foreslås bygging av tolv hangarer, hver med plass til to F-35 kampfly.
Det er valgt en kompakt løsning, med lokalisering av hangarene i
kort avstand fra skvadrons- og vedlikeholdsbyggene. Dermed optimaliseres
den daglige driften og vedlikeholdet av kampflyene. Hangarene må
stå ferdig senest innen våren 2020 for at skifte fra F-16 til F-35
skal gå som planlagt.
I Prop. 73 S for 2011–2012 var
forutsetningene at kampflybasen kun skulle tilfredsstille krav til
sikring i fredstid. Dette er endret underveis. I inneværende langtidsplan
ble det vedtatt at flybaser som skal benyttes til krise og væpnet
konflikt, må få økt sikring og vern mot angrep sammenlignet med
forutsetningene i forrige langtidsplan. Med den korte varslingstiden
som nå legges til grunn, er det viktig at basen konstrueres sånn
at den allerede fra første dag kan fungere som en fullverdig base
i fred, krise og krig. Det er gjennomført en ekstern kvalitetssikring
av prosjektet, og resultatene av den ligger til grunn for den tilrådde
kostnadsrammen på i alt 2 266 mill. kr. Da er innredning og IKT-utstyr
medregnet.
Komiteen imøteser at Forsvarsdepartementet
kommer tilbake til Stortinget med en egen sak som beskriver et konsept
for hvordan basen kan opprettholde sine funksjoner i fred, krise
og krig, og som viser hvordan de ulike tiltakene, som f.eks. luftvern,
baseforsvar, drivstoffanlegg, hangarer og annen infrastruktur, skal
innrettes best mulig for å sikre en optimal drift.
Komiteen er videre tilfreds med
at de økte kostnadene i forbindelse med gjennomføring av støyreduserende
tiltak og bygging av en bedre beskyttet hangarløsning er innenfor
det kostnadsbildet som Stortinget allerede har sluttet seg til i
Innst. 62 S for 2016–2017.
I dag vil Stortinget også godkjenne
investeringsramme for anskaffelse av nye ubåter til Forsvaret, jf.
vedtak gjort i forbindelse med inneværende langtidsplan. Det er
en merkedag. De fire nye ubåtene som Norge vil anskaffe, med innfasing
fra midten av 2020-tallet, vil styrke forsvaret vårt langs kysten
og i havområdene, særlig i nord.
For en maritim nasjon som Norge
er ubåter en av de viktigste militære kapasitetene og en viktig
og strategisk ressurs. De kan operere skjult over lang tid over
store områder, har stor slagkraft gjennom sin store påvirkning på maritime
militære operasjoner og bidrar betydelig til Forsvarets evne til
avskrekking. Norge har nå inngått et strategisk samarbeid med Tyskland
om denne anskaffelsen, et samarbeid som også vil omfatte utdanning,
trening, vedlikehold, levetidsundersøkelser, reservedeler, oppdatering og
oppgraderinger. Tyskland og Norge vil anskaffe identiske ubåter,
og produksjonen av båter vil foregå samordnet. Et slikt samarbeid
vil redusere drifts- og vedlikeholdskostnadene og skape betydelige
ringvirkninger for norsk forsvarsindustri.
Det er også verdt å nevne at det
er innledet et strategisk samarbeid med Tyskland, som vil åpne for
salg av missiler til samme land, videreutvikling av missiler og
missilteknologi samt samarbeid om et kampledningssystem for både norske
og tyske ubåter. Samarbeidet vil være positivt for høyteknologisk
kompetanseutvikling i Norge og for eksportpotensialet til norskutviklede
produkter.
Forsvarsindustrien er en viktig
partner for Forsvaret. Det er derfor bra at hensynene til norsk
forsvarsindustri, mulighetene for kompetanseutvikling og økt internasjonal eksport
av norsk forsvarsteknologi er vektlagt i denne proposisjonen. Ubåtprosjektet
er kvalitetssikret i henhold til retningslinjer for store statlige
investeringer, og kvalitetssikringsrapporten støtter hovedkonklusjonene
i beslutningsgrunnlaget. Den totale kostnadsrammen for det nye prosjektet
er på 41 370 mill. kr. Den er i tråd med forutsetningene i den nye
langtidsplanen for Forsvaret. Komiteen vil på det grunnlaget gi
sin tilslutning til den anbefalte kostnadsrammen. Dagens infrastruktur
for ubåter ved Haakonsvern og i Ramsund vil i stor grad bli gjenbrukt, men
det vil bli nødvendig å tilpasse kaianlegg og skifte ut simulatorer.
Komiteen imøteser at regjeringen kommer tilbake til Stortinget med
et anbefalt forslag til vedlikeholdsløsning for de nye ubåtene i
2019.
I forbindelse med behandlingen
av langtidsplanen i fjor vedtok Stortinget at Norge skal slutte
seg til det europeiske samarbeidsprosjektet om å anskaffe, drifte
og bruke en flernasjonal flåte av multirolle tank- og transportfly, MRTT.
Luft-til-luft-tanking er en forutsetning for å sikre en effektiv
utnyttelse av det nye kampflyvåpenet, og det er en høyt etterspurt
kapasitet i NATO. Det flernasjonale MRTT-samarbeidet vil gi en bedre
byrdefordeling internt mellom medlemslandene i NATO. Kostnadene
for Norges deltagelse vil bli dekket innenfor Forsvarsdepartementets gjeldende
budsjettrammer.
Til slutt: Når det gjelder de foreslåtte
endringene i Det frivillige Skyttervesens grunnregel, som har blitt
til etter initiativ fra Det frivillige Skyttervesen selv, er komiteens flertall
av den oppfatning at endringen, som åpner for medlemskap også for
personer som ikke er norske statsborgere, inkludert ungdom under
18 år, vil harmonisere regelverket med det som gjelder andre skytterlag,
sånn som Norges Skytterforbund og lag og foreninger tilknyttet Norges
idrettsforbund mfl.
Statsråden har også redegjort grundig
for ulike problemstillinger knyttet til dette i et svar på et spørsmål
fra komiteen.
Med dette vil jeg anbefale innstillingen.
Jeg vil takke komiteen og statsråden for samarbeidet i denne saken
og gjennom hele den stortingsperioden som vi nå legger bak oss.
Svein Roald Hansen hadde
her overtatt presidentplassen.
Christian Tybring-Gjedde (FrP) [17:05:33]: Investeringsproposisjonen
er et viktig dokument, faktisk et av de mest sentrale – og mest
kostbare – dokumentene vi behandler. Vi anskaffer ubåter for over
40 mrd. kr, så det er klart at dette skaper et enormt engasjement
i Stortinget, som vi ser.
Uansett: Jeg tenkte at jeg skulle
fokusere på ubåter, som vel er den strategisk viktigste anskaffelsen
vi diskuterer, da nye ubåter utgjør en av de viktigste militære
kapasitetene og samtidig er en viktig strategisk ressurs. Ubåtenes evne
til å operere skjult over lang tid og over store områder, med stor
slagkraft, har stor påvirkning på maritime militære operasjoner.
Dette er med på å gi Forsvaret en relevant kapasitet, opprettholde
en krigsforebyggende terskel og bidra til Forsvarets evne til avskrekking.
Ubåtene vil også være en effektiv kapasitet til å oppdage og hindre forsøk
på blokade av norsk sjøterritorium.
Fremskrittspartiet vil understreke
at Stortinget i den forbindelse påpekte betydningen av at det før
en eventuell kontrakt om anskaffelse inngås, skal inngås en overordnet, strategisk
og langsiktig industrisamarbeidsavtale der man forplikter seg til
ulike former for gjensidig industrisamarbeid, tilsvarende ubåtenes
anskaffelsesverdi – med målsetting om en betydelig nasjonal verdiskaping,
både gjennom direkte og indirekte industriavtaler.
Forsvarsindustrien eksisterer ikke
isolert, men er en viktig partner for Forsvaret. Samarbeidet mellom
forsvarsindustrien og Forsvaret gir muligheter for kompetanseutvikling
og økt internasjonal eksport av norsk forsvarsteknologi. Norsk industri
må også sikres oppdrag i forbindelse med drift og vedlikehold av
de nye ubåtene. Fremskrittspartiet oppfordrer derfor regjeringen
til å arbeide for at det utvikles en modell for fordeling av arbeidsoppgaver mellom
de samarbeidende nasjonene, som sikrer at det etableres industrielle
kompetansesentre – såkalte Centres of Excellence – som får ansvar
for å vedlikeholde, reparere, videreutvikle og oppgradere avanserte
delsystemer. Fremskrittspartiet imøteser at regjeringen kommer tilbake
til Stortinget med et anbefalt forslag til vedlikehold for de nye
ubåtene i 2019–2020, og håper da at norsk industri er sikret deltakelse
i kompetansesentrene.
Fremskrittspartiet merker seg at
det er Forsvarets behov og forholdet mellom pris og kvalitet som
ligger til grunn for valget av Tyskland som hovedleverandør av nye
ubåter. Dette vil være førende for senere valg av underleverandører
og industrielle samarbeidspartnere. Fremskrittspartiet forutsetter
at FD er en pådriver for at kvalifiserte norske bedrifter med høy
kompetanse på delsystemer får viktige roller i ubåtanskaffelsen.
Eksport og internasjonalt samarbeid
er etter Fremskrittspartiets mening en forutsetning for å opprettholde nasjonal
forsvarsindustri. Vi må bruke ubåtanskaffelsen som en brekkstang
for å få til andre avtaler som gjør at forsvarsindustrien kan bidra
til andre prosjekter som vi skal anskaffe i fremtiden. Det er akkurat
det som har gjort at f.eks. Nammo og Kongsberg har hatt den unike
muligheten, og at de nå har tusenvis av arbeidsplasser i høyteknologibransjen
og beveger seg inn på f.eks. droneteknologi og andre områder som
gjør at vi skal ha noe å leve av her i landet. Da trenger man eksport,
men det er også viktig at anskaffelsene vi gjør, får konsekvenser
for Kongsberg og Nammo. – Jeg kunne sagt alt dette uten å lese opp
det jeg har lest opp, men da hopper jeg over det videre; nå har
jeg snakket nok om forsvarsindustrien.
Jeg skal bare helt avslutningsvis
snakke litt om Det frivillige Skyttervesen, som er blitt nevnt.
Jeg synes det er litt underlig at hele saken nevnes her i det hele
tatt, men greit nok. Fremskrittspartiet er det partiet som ikke
er med på flertallsmerknaden, for vi synes det er litt rart. Vi
er enig i at utlendinger kan delta på lik linje med andre, men når man
snakker om enslige mindreårige asylsøkere, er hele signalet underlig.
Hadde det vært alle andre idrettsgrener, holdt jeg på å si – man
oppfordrer jo ikke fra talerstolen her til at enslige mindreårige
asylsøkere skal drive med kajakkroing eller svømming, så hvorfor
akkurat skytterlag? Det syntes jeg var litt underlig at skulle komme
inn her. Det bryter med tankegangen rundt at de som kommer til Norge,
eventuelt er traumatisert og kommer fra områder hvor det faktisk
er krigshandlinger – og så skal vi lære dem å skyte sammen med skyttervesenet.
Det synes vi er veldig underlig,
så vi står som eneste parti utenfor den merknaden. Jeg tror de fleste,
dersom de tenker seg om, ville være enig med oss – men kanskje fordi det
var Fremskrittspartiet som spurte, var de ikke det likevel.
Snorre Serigstad Valen (SV) [17:10:20]: Med tanke på debattene
vi har hatt tidligere i dag, må jeg berømme presidenten for å slippe
meg til med fri taletid, men jeg skal fatte meg i korthet!
Bare noen korte bemerkninger fra
SVs side. Vi støtter innstillingen, men det er verdt å dvele litt
ved det faktum at vi tidligere har gjort store investeringer i Forsvaret,
som f.eks. i fregattene, som har vist seg å bli mye dyrere enn planlagt
og ikke fungert som det skal. Nå er det veldig gode grunner til
å kjøpe ubåter, og SV støtter det, men det bør manes til årvåkenhet
og tettere oppfølging og rapportering til Stortinget om status i
både ubåtprosjektet og andre investeringer for å unngå lignende
situasjoner.
Det er også verdt å nevne at den
andre store investeringen vi nylig har gjort, nemlig P8-fly – til
en fortsatt ukjent totalkostnad, men jeg vil anta i hvert fall over
10 mrd. kr – ikke har blitt behandlet i denne proposisjonen, som
den jo strengt tatt burde. Den ble behandlet i forbindelse med salderingen
av statsbudsjettet, som vi husker. Da ble det heller ikke gjennomført
ekstern kvalitetssikring, som det egentlig skal på alle prosjekter
over 750 mill. kr.
Det påhviler oss et stort ansvar
å gjøre så store investeringer som vi gjør, både i ubåter, i fly
og i overvåkingsfly, og historien viser at når det gjelder forsvarsinvesteringer, har
verken etatene eller Stortinget alltid håndtert det på en god nok
måte, og Stortinget har i for liten grad blitt holdt informert om
feilene når de oppstår.
Så er det sånn at vi som kjent
er for å redusere antall kampfly, og at det at vi støtter nye hangarer,
ikke er noe uttrykk for en endret posisjon der, men snarere at vi
er enig i at når flyene først er der, bør vi ha infrastrukturen
på plass for å ta dem imot.
Til slutt: Jeg merker meg at i
en tid der Stortinget ellers maner til innsparing, effektivisering
og moderasjon i de fleste sektorer i samfunnet, er det et ganske
overveldende flertall i Stortinget som slutter opp om NATOs 2 pst.-mål. Det
innebærer en økning for Norges del på 20 mrd. kr fra dagens nivå.
Det må i så fall bety mer kontroll, oppfølging og årvåkenhet. Altså:
Mer pengebruk betyr ikke større slepphendthet, det betyr tvert imot
at det ansvaret som påhviler Stortinget og statsråden, blir større
i årene som kommer.
Statsråd Ine M. Eriksen Søreide [17:12:56]: Det var vel det
korteste innlegget fra forrige taler så langt i dag.
Først vil jeg få takke komiteen
for arbeidet med innstillinga. Jeg vil også få takke komiteen for
samarbeidet, for dette er altså de to siste forsvarssakene vi har
med komiteen i denne stortingsperioden. Jeg syns det har vært både
et godt og et hyggelig samarbeid.
For regjeringa er det viktig å
følge opp de prioriteringene og den forsvarsstrukturen som ble vedtatt
gjennom langtidsplanen for Forsvaret. Proposisjonen inneholder forslag
om godkjenning av investeringer i eiendom, bygg og anlegg for om
lag 4,1 mrd. kr, og videre legges det fram et forslag om å anskaffe
fire nye ubåter til Sjøforsvaret for mer enn 40 mrd. kr. Dette er
den enkeltstående største investeringen i Forsvaret på veldig mange
år, sett bort fra anskaffelsen av F-35. Alle investeringene er viktige
for å videreføre moderniseringen av Forsvaret.
Saksordføreren har redegjort godt
og grundig for de enkelte delene, så jeg skal ikke bruke veldig
mye tid på å gjenta det saksordføreren har sagt. Men la meg knytte
én kommentar til det representanten Serigstad Valen sa, nemlig at
fregattene ble dyrere enn planlagt. Det ble de ikke. Det er ikke
det som har vært utfordringen på et tidspunkt med fregattene. Det
var en utfordring knyttet til reservedeler og vedlikehold, men den
er nå i veldig stor grad løst, takket være at regjeringa har brukt
hundrevis av millioner på det og kommer til å fortsette å bruke
det.
Proposisjonen inneholder også informasjon
om den flernasjonale avtalen om multirolle tank- og transportfly og
en sak om endring av vedtekter for Det frivillige Skyttervesen.
Stortinget vedtok i juni 2012 lokalisering
og etablering av hovedbasen for kampfly på Ørland. De første flyene kommer
til Ørland i november 2017, hvis alt går som planlagt. Med de tre
F-35-relaterte prosjektene som foreslås godkjent i proposisjonen,
legger vi nye brikker på plass for å gi Forsvaret en funksjonell
og sikret base der vi kan operere kampfly i hele spekteret fra fred
via krise til væpnet konflikt.
To av de framlagte forslagene til
investeringsprosjekter skal sørge for at ulempene med støy fra kampflyene
blir redusert i størst mulig grad. En rekke boliger utenfor basen må
støyisoleres, og flere eiendommer må innløses og deretter rives.
Det innebærer påkjenninger for mennesker som kanskje må forlate
et sted de har bodd hele livet. Dette er noe regjeringa tar på alvor,
og vi søker derfor å komme fram til gode løsninger for hver enkelt
husstand. Det er også nødvendig å gjennomføre støytiltak på Forsvarets egne
bygninger inne på basen. Mange mennesker har sitt daglige arbeid
på basen, og for å gi disse et best mulig arbeidsmiljø er det påkrevd
å sørge for at lovens krav til støybelastning ikke blir overskredet.
De nye kampflyene representerer
en betydelig investering for landet. For den tida de ikke opererer
i luftoperasjoner, er det nødvendig å etablere sikre hangarløsninger
som beskytter mot ytre påvirkninger og minimerer risikoen for tap.
Derfor foreslås det godkjent et prosjekt for bygging av tolv nye
hangarer med plass til to fly hver. Hver hangar vil være utstyrt
med fasiliteter for å klargjøre flyene for oppdrag.
Jeg vil også framheve det fjerde
investeringsprosjektet som framlegges i proposisjonen. Regjeringa
foreslår å bygge et nytt beredskapsanlegg for drivstoff i Muruvik med
rørledning fram til Værnes flystasjon. Dette gir gode muligheter
for et samarbeid med den sivile flyvirksomheten på Værnes, fordi
det er begrensninger på hvor lenge drivstoff kan lagres før det
må destrueres.
Sjøforsvarets seks ubåter i Ula-klassen
ble tatt i bruk i perioden 1989–1992 og har en forventet teknisk
levealder på ca. 30 år. Som en del av arbeidet med de konseptuelle studiene
av en framtidig ubåtkapasitet etter 2020, ble det gjort omfattende
vurderinger av den tekniske tilstanden på fartøyene. I tråd med
konklusjonene fra studiene godkjente Stortinget i 2015 et prosjekt
for å holde eksisterende Ula-klasse-ubåter teknisk operative fram
mot nye ubåter, som kunne leveres fra ca. 2025.
Regjeringa tok, som Stortinget
er kjent med, en prinsippbeslutning høsten 2014 om å anskaffe nye
ubåter i stedet for da å fortsette en eventuell levetidsforlenging.
Regjeringa framlegger nå anskaffelsesprosjektet for godkjenning.
Prosjektet er basert på et forpliktende og langvarig marine-til-marine-samarbeid
med Tyskland, som omfatter både ubåter og andre kapasiteter. Samarbeidet
vil også omfatte utdanning, trening, drift, vedlikehold og understøttelse
av de fire nye ubåtene som Norge skal anskaffe. Samarbeidet med
Tyskland inkluderer i tillegg et omfattende industrielt samarbeid
med norske selskaper, som vil gi store forretningsmuligheter for
norsk forsvarsindustri.
Ubåter er blant Forsvarets viktigste
kapasiteter og har stor betydning for vår evne til å forsvare Norges
maritime interesser. Den fremste egenskapen er å kunne operere skjult,
over store avstander, i lang tid og med stor slagkraft. Det er viktig
at vi nå har funnet en strategisk samarbeidspartner som vi kan bygge
et omfattende og langsiktig samarbeid med. Dette gir et godt utgangspunkt
for de langsiktige samarbeidsrelasjonene vi trenger for å opprettholde en
troverdig ubåtkapasitet i framtida.
Regjeringa jobber med en målsetting
om å få på plass en kontrakt for nye ubåter i løpet av 2019. Det
muliggjør innfasing fra ca. 2025 og fram mot 2030, noe som igjen
bidrar til at Norge kan opprettholde en kontinuerlig ubåtkapasitet
når Ula-klassen fases ut.
Norske bedrifter er verdensledende
på noe av den teknologien som brukes i ubåter, og regjeringa vil
bruke anskaffelsen som en døråpner for å sikre norsk forsvarsindustri
internasjonal markedsadgang. Anskaffelsen av nye ubåter brukes aktivt
opp mot internasjonale partnere for å videreutvikle en kompetent
og konkurransedyktig norsk forsvarsindustri. Regjeringa jobber med
å få til industriavtaler med ambisjon om at avtalene samlet skal
sikre oppdrag til norsk forsvarsindustri til en verdi som tilsvarer
anskaffelsesverdien av nye ubåter.
Den framlagte proposisjonen inneholder
et forslag om å endre en grunnregel for Det frivillige Skyttervesen,
DFS. Endringen vil gjøre det mulig med medlemskap i DFS også for
personer under 18 år uten permanent oppholdstillatelse og for personer
over 18 år med permanent oppholdstillatelse. Representanten Tybring-Gjedde
mente det var underlig at saken nevnes, men det er altså fordi Stortinget
gjennom et stortingsvedtak fra 1892 legger til grunn at Forsvarsdepartementet
må vurdere DFS’ søknad om regelendring og deretter legge den fram
for Stortinget. Stortinget står selvfølgelig fritt til å endre dette
hvis Stortinget ønsker det, sånn at man får en større frikobling
mellom Stortinget og Det frivillige Skyttervesen. Den foreslåtte
regelendringen vil harmonisere DFS’ regelverk med det de øvrige
organisasjonene for sportsskyting eller jakt har. Det er ikke krav
til statsborgerskap for medlemskap i andre skytterorganisasjoner,
og våpenloven stiller for øvrig heller ikke krav til statsborgerskap
ved erverv av skytevåpen.
Avslutningsvis vil jeg si at jeg
er veldig godt fornøyd med at komiteen slutter seg til regjeringas
forslag til investeringer i Forsvaret. Prosjektene er alle viktige
bidrag til å styrke Forsvaret og sørge for at det er troverdig og
relevant i en mer krevende sikkerhetspolitisk tid.
Presidenten: Representanten
Liv Signe Navarsete har bedt om replikk og skal få det, men presidenten
er ikke innstilt på å åpne for en omfattende replikkrunde i en sak det
er så stor enighet om.
Liv Signe Navarsete (Sp) [17:20:32]: Me kan jo ikkje gå inn
for landing i ei forsvarssak utan ein einaste replikk.
I dag får regjeringa det løyvet
ein ønskjer til å starte bygginga av tolv nye hangarar for F-35
kampfly på Ørland flystasjon, og kostnadsramma ligg som ho gjer,
i proposisjonen.
Spørsmålet mitt til statsråden
er: Kostnaden som er gitt i proposisjonen, omhandlar berre hangarar
og ikkje omkringliggjande flyoperative flater. Det vil bety at totalkostnaden
kan auke. Kor stor er no den totale overskridinga på Ørland, og
kva vil sluttsummen verte før Ørland flystasjon står ferdig slik
som han skal gjere ein gong?
Statsråd Ine M. Eriksen Søreide [17:21:24]: Stortinget har
blitt jevnlig informert om de elementene som har gjort byggingen
av Ørland dyrere etter at vedtaket ble fattet i 2012. Det er kostnader
som ville påløpt uansett hvor man hadde lagt basen, om man hadde
lagt den til Bodø eller på Ørland. Det er knyttet til både entreprise
og byggekostnader, og i særlig grad er det knyttet til støytiltak,
der Kommunaldepartementet stadfestet reguleringsplanen for Ørland
kommune og dermed også la til grunn andre støygrenser enn det som
var påregnet i 2012. Det tredje elementet er sikring. Det har skjedd
en betydelig utvikling siden 2012 i den sikkerhetspolitiske utviklingen,
som betyr at vi nå må sikre basene våre bedre. Dette er jo en debatt
og en diskusjon vi har hatt i mange sammenhenger. Det gjør også
at konseptene som var tiltenkt for hangarer, ikke kunne brukes,
og at vi må lage andre løsninger, som gjør at dette blir dyrere.
Og det er også Stortinget informert om.
Liv Signe Navarsete (Sp) [17:22:31]: Litt meir konkret: Har
Forsvarsdepartementet kontroll med kostnadene for Ørland, og kan
statsråden seie noko om kva kostnad ein ser føre seg i det totale
konseptet?
Statsråd Ine M. Eriksen Søreide [17:22:44]: Forsvarsdepartementet
har kontroll på kostnadsbildet og har derfor også vektlagt å informere
Stortinget underveis om de elementene som har gjort at dette blir
mer kostnadskrevende. Og det har ikke kommet noen innvendinger eller innsigelser
fra Stortinget mot at vi faktisk gjennomfører de tiltakene som er
nødvendige, både for å sikre basen og for å få til gode støytiltak
for beboerne rundt basen, og at vi da også har måttet påregne økte
byggekostnader. Byggingen av basen er i god framdrift, men vi har
heller ikke mer tid enn nødvendig for at alle delene av basen skal
stå klar før flyene kommer i år. Det betyr også at framdriften må
være som den nå er, framover. Jeg mener det er avgjørende at man
har sluttet seg til – og det mener jeg også Stortinget har gjort
i flere omganger – at vi faktisk skal bygge basen med de sikringstiltakene
og de støytiltakene som er nødvendige.
Presidenten: Flere
har ikke bedt om ordet til sak nr. 9
Innstilling
fra utenriks- og forsvarskomiteen om Representantforslag fra stortingsrepresentantene
Liv Signe Navarsete, Torgeir Knag Fylkesnes, Trine Skei Grande og
Knut Arild Hareide om sikring av egnet helikopterkapasitet for Hæren
og videreføring av hovedbase for helikopter på Bardufoss (Innst. 434 S (2016–2017),
jf. Dokument 8:77 S (2016–2017))
Presidenten: Etter
ønske fra utenriks- og forsvarskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
replikkordskifte på inntil fem replikker med svar etter innlegg
fra medlemmer av regjeringen, og at de som måtte tegne seg på talerlisten
utover den fordelte taletid, får en taletid på inntil 3 minutter.
– Det anses vedtatt.
Christian Tybring-Gjedde (FrP) [17:24:34] (ordfører for saken):
Viljen til omkamper er stor hos Senterpartiet. Viljen til omstilling
er derimot ikke like fremtredende. Forskjellen denne gangen er at
partiet har fått med seg tradisjonelle forsvarsentusiaster i Venstre,
Kristelig Folkeparti og ikke minst SV. I representantforslaget fremmes følgende
forslag:
«Stortinget
ber regjeringen sikre at det norske forsvaret har egnet helikopterstøtte
for Hæren lokalisert på Bardufoss.»
«Stortinget
ber regjeringen sikre at hovedbasen for helikopter beholdes på Bardufoss,
med tilhørende operativ og teknisk ledelse, utdanning, trening,
vedlikehold, logistikk og administrasjon.»
Sakens forslag nr. 1 ble sendt
utenriks- og forsvarskomiteen til behandling. Forslag nr. 2 bryter
med Stortingets forretningsorden § 38, da saken allerede er behandlet
i inneværende sesjon, og blir ikke behandlet.
I innstillingen til saken mener
komiteens flertall at samling av Bell-miljøet i tråd med den vedtatte
langtidsplanen vil gi bedre støtte til Forsvarets spesialstyrker.
Det samme flertallet mener at dagens fordeling av Bell 412 skal
videreføres inntil tilstrekkelig kapasitet med NH90 og AW101 er
etablert, anslagsvis innen 2019–2020. Eventuelle stortingsvedtak
om en fremtidig basestruktur for helikoptre for Hæren betyr en inngripen
i pågående prosess, og Fremskrittspartiet ser det ikke som formålstjenlig
å legge føringer for strukturer samtidig som utredningen om den
fremtidige landmakten foregår. Det er altså flertallet som står bak
det.
Fremskrittspartiet mener det er
selvsagt at militærfaglige vurderinger bør veie tungt når stortingsvedtak
om Forsvarets kapasiteter og innretning fattes. Ikke minst bør man
ha alle relevante fakta på bordet før man trekker konklusjoner.
Fremskrittspartiet legger til grunn at flertallets intensjon i landmaktinnstillingen,
Innst. 62 S for 2016–2017, der bl.a. behovet for helikopterkapasitet
i Hæren er omtalt, ivaretas i den pågående utredningen av landmakten.
Noe annet ville vært underlig. I den sammenheng er det viktig å
merke seg omtalen i samme innstilling der Arbeiderpartiet, Høyre,
Fremskrittspartiet og Kristelig Folkeparti er enige om at helikopterkapasitet
i Hæren er et av hovedelementene som skal utredes. Spesielt viktig
er merknaden på side 26, der det presiseres:
«For å sikre en mest mulig relevant
innretning av landmakten, hvor kampkraft, mobilitet, utholdenhet
og reaksjonsevne er viktige faktorer, ser dette flertallet det som
naturlig at landmaktutredningen vil behandle en rekke enkeltspørsmål
knyttet til den videre utviklingen av Hæren og Heimevernet, eksempelvis,
men ikke begrenset til:
landmaktens
tilstedeværelse og kampkraft i hele landet, med særlig vekt på Nord-Norge
og med utgangspunkt i dagens tyngdepunkt i Indre Troms, Porsanger
og Sør-Varanger,
fordeling
og sammensetning i Hæren mellom militært tilsatte og vernepliktig
personell, og anvendelse av reservepersonell, og
modernisering
av materiell i landmakten inkludert framtidig behov for helikopterkapasitet.»
Fremskrittspartiet og flertallet
viser også til at det samme flertallet i innstillingen til langtidsplanen
«understreker at tidspunktet for flytting av Bell 412-helikoptre
(…) først kan fastsettes (…) når alternativ helikopterkapasitet er
på plass». Dette vil skje innen 2020.
Hvorvidt de ni Bell-helikoptrene
som blir stående på Bardufoss, eller annen helikopterkapasitet,
vil være nødvendig, utredes i den pågående landmaktstudien.
Kåre Simensen (A) [17:28:06]: Arbeiderpartiet har, sammen
med Høyre og Fremskrittspartiet, inngått et forlik om gjeldende
langtidsplan for Forsvaret. Forliket bygger på flere kompromisser.
Ett av kompromissene er at den
endelige modellen for plassering av Forsvarets Bell-helikoptre først
skal avgjøres når landmaktutredningen kommer til politisk behandling
i Stortinget i oktober. Spørsmålet om helikopterstøtte for landstyrkene
er en eksplisitt del av mandatet til den pågående landmaktutredningen.
Fra Arbeiderpartiets side har vi
tydelig flagget hva vi mener om helikoptrene på Bardufoss. Vårt
partiprogram for 2017–2021 slår fast at Arbeiderpartiet mener at
en moderne, slagkraftig og mobil landmakt skal inkludere helikopterstøtte
for Hæren – basert på Bardufoss.
Ansvarlig, forutsigbar og helhetlig
forsvarspolitikk drives ikke gjennom enkeltstående representantforslag.
Arbeiderpartiet står fullt ut inne for at også spesialstyrkene må
få styrket sin mobilitet og beredskap gjennom dedikert helikopterstøtte
basert på Rygge.
Spørsmålet om framtiden til Hærens
helikoptre hører naturlig hjemme når konklusjonene fra landmaktutredningen
kommer til Stortinget i oktober 2017, i praksis del to av behandlingen
av langtidsplanen for forsvarssektoren for 2017–2020.
Da har vi fra Arbeiderpartiets
side bokstavelig talt landet den siste forsvarssaken i denne perioden,
og jeg vil benytte anledningen til å takke statsråden for et godt
og konstruktivt samarbeid gjennom fire år.
Elisabeth Vik Aspaker (H) [17:30:11]: Regjeringens langtidsplan
gir en kraftig styrking av Forsvaret etter mange år med underfinansiering
og nedprioritering. Som del av enigheten om langtidsplanen besluttet
regjeringspartiene og Arbeiderpartiet å flytte Bell-helikoptrene
fra Bardufoss til Rygge når alternativ helikopterkapasitet er på
plass i nord, anslagsvis 2019–2020.  Med dette grepet styrker vi
spesialstyrkene og kontraterrorberedskapen. Samtidig sørger vi for
at helikoptrene utnyttes på en bedre måte enn det de gjør i dag.
I behandlingen av langtidsplanen
ble det også besluttet å igangsette en særskilt studie av landmakten
for å vurdere hvordan Hæren og Heimevernet bør innrettes i framtida.
I mandatet som er gitt av forsvarsministeren, er det også presisert
at arbeidsgruppa skal vurdere ulike løsninger for å ivareta Hærens
behov for mobilitet, herunder helikopterkapasitet.
For Høyre er det viktig at vi har
en sterk landmakt, og at vi gjør de riktige investeringene slik
at vi utnytter forsvarskronene best mulig. Derfor ser vi fram til
at forsvarssjefens anbefalinger legges fram sammen med statsbudsjettet
til høsten, men også til den foreløpige rapporten som kommer nå
på mandag.
Forsvaret er avhengig av forutsigbarhet
når det gjelder både økonomi og struktur. Langtidsplanen som er
vedtatt, sørger for begge deler. Derfor er det beklagelig at enkelte partier
sprer usikkerhet og gjør Norges forsvarsevne til politiske omkamper.
At Senterpartiet er med på dette forslaget bare noen få måneder
før regjeringen kommer med sin anbefaling, som et enstemmig storting
har bedt om, kan ikke ses på som noe annet enn symbolpolitikk. Videre
er det bekymringsverdig at Senterpartiet nok en gang ser ut til
å ta lett på kostnadene i Forsvaret.
I dette forslaget hevder de at
det bare er å øke antall mannskaper på Rygge. Senterpartiet mener
at man ved å ha flere mannskap kan utnytte helikopterskrogene bedre og
redusere antall skrog. Men dette er logikk som ikke henger sammen.
Mannskapet må selvfølgelig være øvd og trent, og dermed skal Forsvaret
altså bruke flere mennesker som trenger øving og trening på færre
helikopterskrog. At flere mannskap og færre skrog vil gi mer slitasje
og dermed kreve økte kostnader i reservedeler og vedlikehold, ser
ikke ut til å inngå i Senterpartiets logikk.
Disse omkampene skaper usikkerhet
for Forsvaret. Arbeiderpartiet, Fremskrittspartiet og Høyre tok
ansvar, sto i stormen og sørget for at landet fikk en bærekraftig
langtidsplan for Forsvaret. I sine merknader i denne saken forsøker
imidlertid Arbeiderpartiet å gi inntrykk av at de går bort fra vedtaket
i langtidsplanen om flytting av helikoptre og nedleggelse av 139
Luftving. Jeg minner om at dette vedtaket innebærer at ingen flytting
skal skje før alternativ helikopterkapasitet er på plass. I neste
setning hevder de at man fortsatt skal styrke Forsvarets spesialstyrker.
Det forblir dermed uklart om Hæren skal ha nye helikoptre i tillegg
til det som er omtalt i LTP, og om spesialstyrkene ikke får de helikoptrene
de trenger for å styrke kontraterrorberedskapen.
I og med at Arbeiderpartiet ikke
på noe tidspunkt har gitt uttrykk for om de skal øke de økonomiske
rammene for langtidsplanen, og at man har vært særlig opptatt av
at landmaktstudien måtte holdes innenfor de rammene som var vedtatt
i LTP, ser jeg med bekymring på at de tar så lett på et vedtak som
åpenbart vil måtte bety en merkostnad. Det vil enten gå på bekostning
av andre kapasiteter, eller så legges det opp til underfinansiering.
Da Høyre kom i regjering, tok vi
over et forsvar som bar preg av mange år med underfinansiering.
Det hadde svekket forsvarsevnen betraktelig. Under framleggelsen av
Forsvarets årsrapport tidligere i år kunne forsvarssjefen fortelle
at trenden med nedbygging er i ferd med å snu – og det er godt nytt
for Forsvaret. Høyre vil fortsette styrkingen av Forsvaret i tråd
med langtidsplanen, særlig i nord. For oss er operativ evne, og
dermed forsvarsevne, viktigst.
Liv Signe Navarsete (Sp) [17:34:44]: I 2008 – med Senterpartiet
i den raud-grøne regjeringa – vart det stadfesta gjennom dåverande
langtidsplan at «Bardufoss flystasjon utvikles som hovedbase for
Forsvarets fremtidige helikopterstruktur». Regjeringa slo då fast
– noko som er like sant no som det var då – at ei satsing på Bardufoss
flystasjon vil redusere behovet for investeringar i høve til ei
nødvendig oppbygging andre stader.
I langtidsplanen frå 2012 heldt
me i regjeringa fast på politikken vår og slo fast:
«Bardufoss flystasjon videreføres
som hovedbase for Forsvarets helikoptre med felles ledelse for 339 skvadron
med Bell 412 taktiske transporthelikoptre, 337 skvadron med NH 90
kystvaktshelikoptre og 334 skvadron med NH 90 fregatthelikoptre.»
Å hevde at omgrepet «hovudbase
for helikopter» ikkje eksisterer, slik statsråden har gjort i svar
til Senterpartiet, er med andre ord ein særs oppsiktsvekkjande og
merkeleg påstand.
Få er i tvil om at Hæren treng
helikopterkapasitet. Det finst heller ingen moderne hær i verda
i dag som ikkje har funksjonelle helikopter tilgjengelege. Under
føredraget sitt i Oslo Militære Samfund 2. februar 2016 slo t.d.
Odin Johannessen, generalinspektør i Hæren, fast:
«En hær uten helikopter er en hær
som ikke er i stand til å ivareta sine taktiske oppgaver.»
Helikopter er ein naudsynt kapasitet
for ein vel fungerande hær. Helikopter gjer det mogleg raskt å ta
nøkkelterreng som flyplassar, bruer og hamner for å sikre framføring
av andre styrkar og utstyr, kunne frigjere seg frå vegnettet og
gjennom dalføre gjere landstyrkane meir uføreseielege for ein motstandar.
Ein annan viktig kapasitet er behovet for medisinsk evakuering.
Spesielt Noregs store areal og geografi – med fjell, fjordar og
dalar – vil i fleire situasjonar gjere det særs vanskeleg for Hæren
å operere effektivt utan denne kapasiteten. Andre instansar i samfunnet,
som Hovudredningssentralen, Fylkesmannen, politimeistrar og Politidirektoratet,
har òg uttrykt skepsis knytt til flytting av transporthelikopter
ut av landsdelen, grunna i totalforsvaret av eit stort område.
Flytting av 339-skvadronen og det
som no viser seg å vere ei nedlegging av hovudbasen for helikopter,
er nok eit døme på ei tragisk feilprioritering og pengesløsing i
Forsvaret. I langtidsplanen bruker regjeringa store summar til å
byggje ned kapasitet ein stad, for så å byggje opp tilsvarande ein
annan stad, utan at dette gir auka kampkraft. Nedlegginga av Andøya
er eit anna døme på slik pengesløsing, der regjeringa øydelegg både
operativ evne og eit lokalsamfunn som har tilpassa seg Forsvarets
behov. Fjerninga av Hærens helikopter og avviklinga av den splitter nye
hovudbasen for helikopter på Bardufoss er ei anna feilprioritering
frå regjeringa som gir Forsvaret langt mindre kampkraft for pengane.
Det er over fleire år bygt opp
eit solid og verdifullt kompetansemiljø på Bardufoss. Etableringa
av helikopterbasen på Bardufoss vert ferdigstilt dette året. I tillegg
til det nye skvadronbygget er det etablert infrastruktur og inventar
til den nye helikopterbasen. Det har vore ei svært omfattande investering,
med kostnader på om lag 1 mrd. kr.
I svaret til utanriks- og forsvarskomiteen
sendt 27. juni 2016 skreiv statsråden følgjande om flyttinga av
339-skvadronen til Rygge og 334-skvadronen til Haakonsvern:
«De foreslåtte tiltakene knyttet
til endringer i helikopterstrukturen innebærer en reduksjon på om
lag 100 årsverk. Over 20 år gir tiltaket om lag 2,4 mrd. kroner
i reduserte kostnader.»
Lite tyder på at flyttinga av 339-skvadronen
vil gi desse innsparingane. Tvert imot, stadig fleire slår no fast
at desse estimerte innsparingane ikkje er rette. Berre for to veker sidan
spurde eg om regjeringa framleis kunne garantere at innsparingane
ho viste til i svaret til utanriks- og forsvarskomiteen, faktisk
er rette. Det kunne ho ikkje. Alt eg fekk, var eit luftig svar om
at samlinga på Rygge og reduksjonen av Bell 412-miljøet ville «frigjere
ressursar til høgare prioritert aktivitet».
Å flytte helikoptermiljøet og sentrale
funksjonar til Rygge kostar pengar. Det vil det i høgste grad òg
gjere å skaffe Hæren nye helikopter. I samband med handsaminga av
revidert nasjonalbudsjett spurde Senterpartiet kva som er estimert
kostnad ved å skaffe Hæren ni dedikerte og eigna helikopter med
tilsvarande kapasitet som dagens Bell-helikopter på Bardufoss. Då
svara regjeringa at investeringskostnader for eigna transporthelikopter
til Hæren vart i 2014 estimerte til om lag 6 mrd. kr. I tillegg
kjem levetidskostnader, som inkluderer driftskostnader.
Gjennom forslaget, som fire parti
står bak – ikkje berre Senterpartiet, som førre representant syntest
å tru – ber me «regjeringa sikre at det norske forsvaret har eigna
helikopterstøtte for Hæren lokalisert på Bardufoss». Det burde vere
tydeleg for alle som ynskjer dette, at det er ei langt meir kostnadseffektiv
løysing å halde dagens Bell-helikopter på Bardufoss enn å investere
i nye.
Ola Elvestuen (V) [17:40:04]: Venstre står bak dette forslaget,
for vi er oppriktig bekymret over den norske landmakten og utviklingen
av den – også på bakgrunn av langtidsmeldingen som vi behandlet
i fjor, og på bakgrunn av saken vi nettopp behandlet. Vi har investeringer på
40 mrd. kr til ubåter, vi har bestilt P8, vi har store kostnader
på F-35, det var stadig løpende kostnader på Ørland, vi har igangsatt
flytteprosesser fra Andøya, man kjenner ikke kostnadene ved å etablere
på Evenes, og det er andre flytteprosesser som pågår. Når dette
pågår og vi ikke tar beslutninger for landmakten, er det stor fare
for at det som blir igjen av midler, blir til landmakten, og det blir
en nedbygging av landmakten i Norge. Det er ikke tillitvekkende
når det måtte til et Dokument 8-forslag i Stortinget for i det hele
tatt å sikre at vi får en landmakt, og det gis ut en utredning som
vi får presentert på mandag. Nå kjenner ikke jeg innholdet i den,
men om det er et uavhengig fagmilitært råd, eller om det er mer
en løypemelding som man uansett hadde tenkt å legge fram, uavhengig
av hva Stortinget skulle mene, må vi se på mandag.
Det er klart at for Venstre er
det helt avgjørende at vi skal ha en hær, og vi trenger å opprettholde
en hær. Vi mener også, basert på den kunnskapen vi har, at det bør
være en mekanisert hærstyrke, og at vi bør gå videre med de investeringsprosjektene
vi hadde lagt opp til, både med nye stridsvogner, luftvern og nytt
artilleri. Her hører også helt naturlig en helikopterkapasitet til.
Når flertallet påpeker at det ikke
skal skje noen ting før man har alternativ kapasitet i Bardufoss,
vil aldri NH90 eller AW101 kunne ha den fleksibiliteten som Bell-helikoptrene
har for en hærstyrke. Det vil aldri kunne være en fullgod erstatning
– vi vil kunne fly mindre, det vil ikke ha den samme fleksibiliteten
og vil ikke kunne oppfylle den rollen som Bell-helikoptrene har.
Derfor burde dette vedtaket ikke vært fattet.
Vi må få en landmaktstudie som
gir et uavhengig fagmilitært råd som forsvarssjefen kan stille seg
bak, slik at Stortinget og for så vidt landet for øvrig kan føre
en fullgod debatt om dette i prosessen fram mot høsten – at det ikke
bare kommer på slutten av året sammen med budsjettet og budsjettbeslutningene
vi skal ta. Helheten innenfor dette er så avgjørende at det definitivt
bør være en del av den kunnskapen og den debatten vi har, også i
forkant av valget til høsten.
Begrunnelsen for å flytte Bell-helikoptrene
er at de skal brukes for spesialstyrkene. Da er mitt spørsmål: Er
Bell-helikoptrene egentlig egnet for spesialstyrkene? Er det Bell-helikoptrene
man ville brukt i operasjoner internasjonalt, eller er dette egentlig
bare for trening her? Det er vel heller ikke snakk om at man skal
ha en utvidelse med ni, det går egentlig fra ni til tolv. Hvorfor
er dette da så avgjørende for den utviklingen?
Vi har også en situasjon i nord
– den brukes ikke bare for Hæren, den brukes også til trening for
Kystjegerkommandoen, en kystjegerkommando som i hvert fall vi fra Venstres
side mener bør opprettholdes. Vi har finansiert den i år, og det
vil være en ny kamp for også å opprettholde den framover. Så vil
vi også se hvordan landmaktstudien ser på Kystjegerkommandoen.
Jeg tror dette forslaget må ses
i sammenheng med det som er en mye større debatt omkring en bred
bekymring. Det er ikke bare noe som er i disse partiene, det er
en bred bekymring for hvilken vei det går med hær og landmakt i Norge.
Med det vil jeg ta opp de forslagene
Venstre er med på. Jeg vil ta opp både forslag nr.1 og 2, som skal
sikre at Bardufoss bruker de fordelene og den kapasiteten de har
som fortsatt hovedbase, og som Stortinget tidligere har vedtatt.
Presidenten: Representanten
Ola Elvestuen har tatt opp de forslagene han refererte til.
Torgeir Knag Fylkesnes (SV) [17:45:21]: Det blir stadig meir
uklart kva regjeringa og Arbeidarpartiet vil med Hæren i nord. I
behandlinga av langtidsplanen enda det med eit kompromiss mellom
Arbeidarpartiet og regjeringa om at endeleg vedtak om helikoptera
skulle utgreiast i forbindelse med landmaktstudien. Det gjekk SV imot,
men det var det som blei vedtaket. Men utgangspunktet for regjeringa
i meldinga var at ein ville samle helikoptera og fjerne helikopterstøtte
på Bardufoss. No, heilt utanfor behandling av landmaktstudien, vil
regjeringa knesetje Rygge som hovudbase. Det er ikkje berre i strid
med vedtaket frå 2008 – er ikkje det også å førehandskonkludere
med landmaktstudien, i strid med kompromisset mellom Arbeidarpartiet
og regjeringa? – Eg spør.
For oss andre har det vore ei klar
sak heile vegen. SV, Senterpartiet, Venstre og Kristeleg Folkeparti
føreslår difor i dag at helikoptera skal bevarast på Bardufoss,
Hæren treng dedikert helikopterstøtte, noko som blir fjerna viss Bell
forsvinn frå Bardufoss. Regjeringa innrømmer sjølv i langtidsplanen
at forslaga deira inneber at helikopterstøtta til Hæren blir redusert.
I forsvarssjefens fagmilitære råd
seier forsvarssjefen at å flytte Bell til Rygge betyr at ambisjonen
om dedikert helikopterstyrke til Hæren blir forlatt. Bell har særleg
fire viktige funksjonar i nord, som støtte til hæren:
Sende
ut fortroppar
Evakuere
styrkar
Hente
ut såra
Deployere
styrkar frå Brigade Nord i Indre Troms, f.eks. mineleggjarar
Alt dette blir framheva som viktige
funksjonar i ein krigssituasjon. NH90 og AW101 er ikkje veleigna
alternativ til Bell for å ta desse oppdraga, dei har andre primæroppgåver
som gjer dei ueigna. Det eine er at dei er for store og har problem
med å lande viss det ikkje er heilt flatt. Det andre er at det er
ein maritim versjon, som ikkje er tilpassa landjorda.
Forsvarssjefen seier i tilsvara
sine at dei 3 900 årlege flytimane berekna til NH90 er dedikert
til fregattar og Kystvakta. Difor vil alle oppdrag NH90 gjer for
Hæren med evakuering og liknande, ete av ressursane til Kystvakta.
I tillegg: Dersom NH90 og AW101 skal fungere som understøtte for
Hæren i krig, må dei ha tid til å trene på det. Sidan flya har andre
primæroppdrag, vil det ikkje bli tid til å trene tilstekkeleg til
at det blir realistisk at det skal fungere i ein eventuell krigssituasjon.
Bell-helikoptera blir i dag mykje
brukte av politi og hær. Forsvarsdepartementet seier at Bell har
utført totalt 29 utkallingar til støtte for politiet, 14 av desse
er frå Bardufoss, 15 er frå Rygge, altså er det like stort behov
for politistøtte begge stader.
I tillegg har Bell gjennomført
168 andre oppdrag som inkluderer militære transportoppdrag til grensevakta,
søk-, rednings- og ambulanseoppdrag. Alle dei oppdraga er gjorde
frå Bardufoss. Grunnen til at ingen sånne er gjorde frå Rygge, er
ifølge Forsvarsdepartementet at dei har høgare antiterrorberedskap,
og at terskelen for bruk dermed er større. Likevel viser det at
Bell utfører mange oppdrag. Den sivile assistansen er likevel noko
som enklare kan erstattast av andre helikopter, så dette burde ikkje
vere tungtvegande argument. Det er vanskeleg å finne støtte for at
ein treng tolv helikopter på Rygge for å ha to helikopter i konstant
beredskap. Det er vanskeleg å forstå at dagens ni ikkje er nok.
Dersom det har vore problem med å ha to fly konstant operative,
med eit totalt tal på ni, kjem det av vedlikehalds- og bemanningsproblem,
ikkje av talet på fly. I langtidsplanen seier ein også at ein skal
ha tolv fly for å dedikere dei til spesialstyrkane, altså er det
ikkje hovudsakleg terrorberedskap som er grunnen til auka tal helikopter
på Rygge.
Vidare anerkjenner Forsvarsdepartementet
at det kan vere nok med ni fly på Rygge, og at ein kan behalde ni
på Bardufoss, men meiner det vil koste 160 mill. kr i drift. Norges
Offisersforbund meiner talet er altfor høgt, det trengst noko meir
bemanning og ein del meir vedlikehald, men dei estimerer kostnadene
til å vere mykje lågare.
Oppsummert: SV klarer ikkje å sjå
at dei nye initiativa frå regjeringa har grunngiving i fagmilitære
vurderingar. Det vil svekkje kampkraft og hær, og vi ser heller
ikkje at dette kan foreinast med Arbeidarpartiet og regjeringas kompromiss
om å vente til landmaktstudien – ein har allereie trekt konklusjonar.
Statsråd
Ine M. Eriksen Søreide [17:50:46]: Her var det veldig mye
forskjellig som jeg ikke rekker å svare på i løpet av 5 minutter.
Jeg skal likevel søke å svare på noe.
For det første, til det siste som
representanten Torgeir Knag Fylkesnes sier, nemlig at dette ikke
er begrunnet i fagmilitære vurderinger. Da anbefaler jeg representanten
å lese forsvarssjefens fagmilitære råd. Der er det et klart og entydig
råd om at spesialstyrkene må sikres dedikert løftekapasitet for
at de skal kunne øke sin operative evne.
Det er mye som kan sies om omkamper,
men det er i hvert fall ganske enkelt å ta omkamper når man ikke
sitter i posisjon og skal ha ansvaret for helheten i Forsvarets operative
evne.
I dag er Luftforsvaret inne i en
stor omstillingsprosess både med tanke på mottak av nye store kapasiteter
og systemer, ny utdanning av personell, som vi driver akkurat nå,
og ikke minst utbygging av baser. Denne omstillingen er viktig for
hele Forsvaret og for vår operative evne. I den situasjonen er ikke
det vi trenger, nøling, usikkerhet og omkamper. Det vi trenger,
er at omstillingene kommer i gang. Samlingen av Bell-miljøet på
Rygge må også ses opp mot anskaffelse av nye helikoptersystemer.
Dagens fordeling, som flere har vært inne på her, med ni helikoptre på
Bardufoss og ni på Rygge, fortsetter inntil en alternativ helikopterkapasitet
er på plass i nord, anslagsvis innen 2019–2020. Regjeringa har gjennom
langtidsplanen forutsatt at denne endringen ikke skjer før denne
kapasiteten er på plass.
Jeg mener det er viktig å minne
om hvorfor regjeringa anbefalte og Stortinget besluttet å samle
Bell 412 med base på Rygge i fredstid. Dagens ordning innebærer
at dette relativt begrensede helikoptermiljøet er delt på to steder
med oppdrag både for spesialstyrker og konvensjonelle styrker. Samtidig
skal man ivareta sivil beredskap til støtte for politiet. Det gir
ikke en tilstrekkelig løsning for noen. Det er veldig utfordrende
å legge opp et øvings- og treningsmønster som gir skikkelig utnyttelse
av helikoptrene og besetningene. Situasjonen har derfor vært at
Bell 412 verken støtter spesialstyrkene eller Hæren på en god nok
måte.
I denne situasjonen valgte regjeringa
å gjøre en tydelig prioritering, og det var at spesialstyrkene skulle
få en god mobilitet. Det er viktig for beredskapen i Norge, og det
er også viktig for å kunne bruke spesialstyrkene med helikopterkapasitet
i operasjoner ute.
Det har kommet fram flere påstander
underveis i debatten i dag knyttet til helikoptrene. Det som har
vært utredet fra Forsvarets side tidligere gjennom helikopterstudien
i 2014, er jo at dersom Hæren skal ha helikoptre, er det ikke Bell-helikoptrene
som er de best egnede. De er for små, de har for liten løftekapasitet
og for liten rekkevidde, og derfor ble det i denne helikopterstudien
antydet at dersom man for framtida skal ha en dedikert helikopterkapasitet
i Hæren, noe man altså ikke har i dag, må det skje, er det forslag
om, ved ca. 15 NH90-ekvivalenter, som det står i utredningen. Det
vil si større helikoptre.
Det er altså oppfølging av Stortingets
vedtak om landmaktutredningen, der vi skal se helikopterbehovet
til landmakten i en helhetlig landmilitær kontekst, hvor alle forhold
knyttet til kampkraft, mobilitet og understøttelse vurderes opp
mot oppdrag og trusler, som er det regjeringa jobber med nå. Jeg
er glad for at Arbeiderpartiet så tydelig signaliserer at det ikke
fra Arbeiderpartiets side ligger noen endring i det vedtaket som
Stortinget har fattet, og at det heller ikke ligger noe ønske om
at spesialstyrkene ikke skal få dedikert helikopterkapasitet, nettopp
fordi det er så viktig.
Avslutningsvis: Diskusjonen om
Rygge står godt beskrevet i langtidsplanen for Forsvaret. Hvis representanten er
interessert, kan han lese på side 78 og 79 om det. Jeg vil også
imøtegå påstanden om at NH90 skulle være uegnet til å kunne dekke
noen av oppgavene. Det foregår nå en operativ testing og evaluering.
Jeg har selv sittet på med et NH90 som har landet i en myr. Det
går bra, og det er også mulig å bruke til landmilitære operasjoner.
Når det er sagt, er det selvfølgelig
også muligheter for Forsvaret til å flytte helikoptre nordover eller
andre steder i landet ved behov. Det er også mulig å drive sivil
innleie for å dekke de transportbehovene som ikke er rent militære.
Og det er jo sånn at når de nye helikoptrene – de nye redningshelikoptrene
og kystvakthelikoptrene – nå er på plass i den basen som vi har
brukt mange penger på å bygge ut på Bardufoss, og som blir en fantastisk
god base, øker altså helikopterkapasiteten i nord. Den reduseres ikke.
Presidenten: Det
blir replikkordskifte.
Kåre Simensen (A) [17:56:13]: Regjeringen varslet i revidert
nasjonalbudsjett kjøp av tre transporthelikoptre til politiet, planlagt
basert på Gardermoen. Mitt spørsmål blir da: Hva vil disse helikoptrene
bety for Bell-helikoptrene på Rygge, som i dag er stilt til rådighet
for transportberedskap for politiet?
Statsråd Ine M. Eriksen Søreide [17:56:40]: Det er litt tidlig
å si, rett og slett fordi beredskapsbehovet vil kunne variere og
vil kunne endre seg fram til de nye politihelikoptrene er på plass.
Forsvaret er til enhver tid beredt på å kunne støtte politiet og
sivil sektor med beredskapsstøtte. Det er derfor vi også fra 1. januar
2017 reduserte klartiden til helikoptrene som står på beredskap, både
på Rygge og på Bardufoss, fra to timer til én time, så vi har lettere
tilgang for politiet og andre som ønsker å be om bistand.
Det at politiet skaffer tre nye
helikoptre, vil dekke noe av behovet til politiet, men det vil nok
fremdeles kunne være behov for bistand til beredskap. Beredskapsoppdraget
er noe som låser mye ressurser, enten det er i politiet eller Forsvaret,
fordi man må ha et visst antall skrog og et visst antall personell
på beredskap til enhver tid. Det får igjen konsekvenser for øvings-
og treningsoppdrag og andre oppdrag som skal utføres.
Kåre Simensen (A) [17:57:42]: Det er jo planlagt at de Bell-helikoptrene
skal være på Bardufoss inntil nye helikoptre er anskaffet, men så
står det «anslagsvis innen 2019–2020». Alle vet at vi har ventet
– for å si det litt pent – i noen år på at de helikoptrene skal
lande i Norge, bokstavelig talt. Hva legges i «anslagsvis», og hvor
mye usikkerhet ligger det i det årstallet?
Statsråd Ine M. Eriksen Søreide [17:58:10]: De siste av kystvaktversjonen
av helikoptrene kommer i år og etter planen også det første av fregattversjonen.
Det er viktig fordi den operative testingen og evalueringen pågår
med integrasjon på kystvaktfartøy, men også for andre operasjoner,
som jeg så vidt var inne på i innlegget mitt.
Vi har hele tiden vært klare på
fra regjeringas side at vi ikke ønsker å gjennomføre denne flyttingen
før vi har en tilsvarende kapasitet, ikke bare med NH90, men også
med nye redningshelikoptre. Justisministeren og jeg var og åpnet
den nye basen på Sola, og de første helikoptrene kommer der i år,
og det er viktig for den totale beredskapen.
Vi har vært veldig klare på at
vi sier at dette er «anslått» å skje i 2019–2020, men vi har hele
tida lagt til grunn at det endelige tidspunktet må bestemmes når
vi ser at vi har helikopterkapasiteten på plass.
Knut Arild Hareide (KrF) [17:59:09]: Eg registrerer at statsråden
bruker ordet omkamp. Her handlar det vel meir om at me fekk ein
langtidsplan for Forsvaret utan at me hadde nettopp landmaktstudien
og landmakta som ein del av den planen.
Så registrerer eg den ueinigheita
som er mellom regjeringspartia og Arbeidarpartiet på den eine sida
 og Kristeleg Folkeparti, Senterpartiet, Venstre og SV på den andre sida.
Men eg har lyst til å stille eit ope spørsmål til statsråden. No
skal me ha ein landmaktstudie. Me veit at me vil trenge helikopterkapasitet
òg for vår hær i nord. Når ein kjenner Bardufoss-miljøet, den kapasiteten
som er der, vil statsråden avvise heilt at me skal vidareføre bruk
av nettopp dette miljøet inn i det framtidige robuste forsvaret
vi treng i nord?
Statsråd Ine M. Eriksen Søreide [18:00:12]: Mye av poenget
med den flyttingen vi etter hvert skal gjøre, er nettopp å utnytte
et ikke altfor stort helikoptermiljø på Bell til beste for å gi
spesialstyrkene en økt operativ evne, økt mobilitet, for å bidra
til beredskapen i samfunnet. Så vil landmaktutredningen gi svar
på hva slags konseptuell innretning på landmakten som er den riktige
i møtet med dagens og framtidas trusler, og det vil også gi svar
på hvilke kapasiteter Forsvaret trenger for å kunne løse det. Jeg
har vært veldig opptatt av at vi ikke skal forhåndskonkludere på
enkelte kapasiteter knyttet til landmaktutredningen, nettopp fordi
det er så viktig å se denne helhetlige landmilitære konteksten,
og det har også vært et veldig viktig poeng for utredningen at en
skal gjøre sine selvstendige vurderinger av hva det er operativt
behov for. På mandag kommer arbeidsgruppas foreløpige statusrapport, og
der vil noen av dilemmaene og mulige løsninger skisseres. Men jeg
understreker også her at ingen konklusjoner er trukket ennå. Det
vil ta noe tid.
Liv Signe Navarsete (Sp) [18:01:27]: Ein kan undrast over
Arbeidarpartiet, som i merknads form seier at ein eigentleg skal
gjere dette vedtaket seinare, bestemme det seinare, og dei har ei
anna innretning på sitt program, samstundes som statsråden no seier
at dette er bestemt, dette ligg i langtidsplanen for Forsvaret og
«that’s it». Så ein eller annan snakkar litt mot kvarandre her.
Men det er ikkje spørsmålet mitt. Det er ingen tvil om at å bruke Bell-helikoptra
er betre økonomi enn å bruke NH90, m.a. fordi det er tyngre, og
det er òg slik at NH90 utover det som er dedikert kystvakt, og i
neste omfang fregattane, ikkje har ressursar til ytterlegare flytimar
per i dag. Og ein kan køyre 10–15 timar med Bell for kvar flytime
med NH90. Så spørsmålet mitt til stsatsråden er: Meiner ho verkeleg
at NH90 kan vere ei erstatning for Bell-helikoptra?
Ingjerd Schou hadde her
overtatt presidentplassen.
Statsråd Ine M. Eriksen Søreide [18:02:43]: Da Forsvaret
gjorde sin helikopterutredning i 2014, var nettopp de såkalte NH90-ekvivalentene
det Forsvaret mente ville kunne gi en eventuell dedikert helikopterkapasitet
til Hæren. Som jeg var inne på innledningsvis, foregår det nå operativ
testing og evaluering av helikoptre for de primærfunksjonene helikopteret
skal ha, men i tillegg også for mulige operasjoner både over land
og på land. Det er klart at så komplekst som dette helikopteret
er for maritime operasjoner, har det også betydelige kapasiteter
for å kunne gjennomføre operasjoner over land.
Jeg vet ikke hvor representanten
Navarsete har sin påstand fra om at én flytime med NH90 tilsvarer
10–15 flytimer med Bell. Det pågår nå et ganske grundig arbeid for både
vedlikeholds- og driftskonseptet til NH90, og det vil være først
når vi har gjort ferdig de vurderingene, at svaret på det spørsmålet
også blir klart. Men i likhet med mye annet i denne debatten handler
dette ikke primært om helikopter eller helikopterstøtte, men å forsøke
å ta omkamper inn mot en valgkamp.
Torgeir Knag Fylkesnes (SV) [18:04:06]: Eg har forståing
for at ein, når ein først har bestemt seg for ei landmaktutgreiing,
ventar med alle avgjerdene, all bruk av nye kapasitetar osv. til
ein har fått utgreiinga og kan ta stilling til ho, slik statsråden
tar til orde for både i svarinnlegg og i innlegget sitt.
Korleis heng det på greip med at
ein i forslaget til langtidsplanen førehandskonkluderte på mange
område innanfor Hæren?
Statsråd Ine M. Eriksen Søreide [18:04:48]: Jeg må innrømme
at jeg ikke er helt sikker på om jeg forstod spørsmålet. Vi har
jo lagt til grunn det vi mener er uavhengig av landmaktutredningen,
f.eks. oppbygging av et grensekompani i Finnmark. Det har vært viktig
fordi vi mener det er viktig å styrke den landmilitære tilstedeværelsen
lengst nord. På samme måte har vi også styrket Heimevernet kraftig
i nord, HV 16 og HV 17, og det er fordi de har spesielle oppgaver
og er plassert langt nord. Jeg har ikke oppfattet at det har vært
noen uenighet i Stortinget om dette, snarere tvert imot har det
vært full enighet om de tiltakene fordi de er viktige for den landmilitære
evnen.
Når det er sagt, har det samtidig
vært avgjørende for regjeringa å få gjennomført en stor landmaktutredning
som ser på helheten i den konseptuelle innretningen og materiellvalget
til landmakten, både Hæren og Heimevernet. Det er viktig nettopp
fordi bruken av landstyrker også har endret seg etter at en annen
sikkerhetspolitisk situasjon trådte fram, og måten man opererer
med landstyrker på i et fellesoperativt perspektiv, ser annerledes
ut nå enn det gjorde tidligere.
Derfor tror jeg også at representanten
Knag Fylkesnes kan se fram til mandag med spenning og lese statusrapporten
fra landmaktutredningen.
Presidenten: Dermed
er replikkordskiftet omme.
De talere som heretter får ordet,
har en taletid på inntil 3 minutter.
Tove Karoline Knutsen (A) [18:06:20]: Sett fra Troms er det
gledeligste med dagens debatt at samtlige partier, med unntak av
Høyre og Fremskrittspartiet, utvetydig gir uttrykk for at man ønsker
helikopterstøtte for Hæren lokalisert til Bardufoss. Det er positivt
for Hæren, for Forsvaret og for Bardufoss-samfunnet.
Til høsten skal landmaktutredningen
behandles. Hærens behov for helikopterstøtte er en del av den utredningen.
Vi kan slå fast følgende: Dersom alle partiene som har støttet at
det skal være helikopterstøtte på Bardufoss så langt, holder fast
på sine standpunkter, blir det flertall til høsten for helikopterstøtte
til Hæren lokalisert på Bardufoss.
Sakskomplekset knyttet til helikoptrene
er bestemt utsatt til landmaktutredningen, og det ble vedtatt i
de kompromissene som kom i forhandlingene om LTP. Vi som har jobbet
med denne saken fra Troms, kunne vel i utgangspunktet gjerne ha
vedtatt et forslag som det som foreligger i dag, men vi vedtar de
lange linjene i langtidsplanen for Forsvaret og i landmaktutredningen
til høsten. Det er i praksis del to av langtidsplanen siden regjeringen la
fram en langtidsplan som var uten landmaktutredning og ikke behandlet
Hærens rolle. Derfor er landmaktutredningen det riktige stedet å
slå fast Bardufoss’ viktige rolle for Forsvaret i framtida.
Der vil Arbeiderpartiet gå inn
for at Hæren skal ha helikopterstøtte lokalisert på Bardufoss. Noen
prøver å skape usikkerhet om hva Arbeiderpartiet egentlig mener
om helikoptre. Det trenger man ikke gjøre, for i Arbeiderpartiets program
for perioden 2017–2021 slås det utvetydig fast at det norske forsvaret
skal ha helikopterstøtte for Hæren lokalisert på Bardufoss. Jeg
vil oppsummere i tre punkter hva vi mener om dette:
Arbeiderpartiet
vil sikre egne helikoptre for Hæren basert på Bardufoss. Kystvakten
skal ha sine NH90-helikoptre, og Hæren skal ha egne helikoptre,
enten Bell eller nye helikoptre.
Det
er naturlig at hærhelikoptrene på Bardufoss organiseres i en egen
skvadron, enten 339 eller en ny skvadron.
Basesjefen
på Bardufoss overtar luftvingens funksjoner med kommando og kontroll
over enhetene på basen, inkludert ledelses-, stab-, vedlikeholds-
og støttefunksjoner for helikoptrene.
Disse punktene klargjorde Arbeiderpartiet
etter forliket om langtidsplanen.
Som i 2008 og i 2012 mener Arbeiderpartiet
også i dag at Bardufoss er en meget god løsning for helikopteroperasjoner
i samvirke med hær og sjø, nær de prioriterte øvingsområdene i nord.
Helikopterbasen på Bardufoss skal også i framtida understøtte Hæren
og tilby samtrening med alle forsvarsgrener og utenlandske avdelinger.
I tillegg spiller dagens Bell-helikoptre en viktig rolle i den sivile
beredskapen i Troms. Neste milepæl er altså landmaktutredningen,
og der er vi krystallklare.
Liv Signe Navarsete (Sp) [18:09:45]: Når statsråden og fleirtalet
i denne salen i samband med langtidsplanen snakkar om omkampar,
skal ein lytte nøye, for då veit dei kva dei snakkar om. Viss det
er nokon som tek omkamp, er det vel nettopp fleirtalet, i langtidsplanen
angåande Rygge. Rygge var i realiteten bygd ned. Generalinspektøren
for Luftforsvaret skulle flytte til Bodø, og kva skjer? Regjeringa
gjer tverrvende og byggjer opp igjen Rygge, og basane våre i nord
får svi. Difor legg ein ned helikopterbasen på Bardufoss – fordi
ein skal styrkje miljøet på Rygge.
Det er veldig underleg å høyre
førre talar seie at me skal ha helikopter på Bardufoss, men kvifor
skal ein då flytte helikoptera – og så ha helikopter? Kvifor skal
ein ikkje berre byggje på det fantastiske kompetansemiljøet ein
har bygd opp på Bardufoss, ein base som nettopp er ferdig utbygd?
Det gir rett og slett ikkje meining. Og her snakkar Arbeidarpartiet
mot betre vitende. Statsråden har svart meg og også sagt at ein
har lagt ned den basen, ein har flytta han. Då kan ein ikkje samtidig
seie at ein skal byggje opp igjen. Det er i alle fall ein veldig
rar måte å drive politikk på, og han er i alle fall ikkje kostnadseffektiv.
Det kan ingen seie.
Arbeidet med Forsvarets langtidsplan
vart prega av hastverk, og det er få saker som illustrerer det betre
enn nettopp flyttinga av 339-skvadronen, og det som då har vist
seg å vere nedlegging av hovedbasen for helikopter. Så hevdar statsråden
i svar til meg at omgrepet hovedbase ikkje var i bruk. Vel, eg har
vist i tidlegare innlegg at omgrepet var tydeleg brukt i to langtidsplanar.
Når statsråden viser til vedtak,
har eg òg spurt om ho kunne klargjere i kva for vedtak i innstillinga
til noverande langtidsplan ho meiner Stortinget har vedteke å leggje
ned 139 Luftving. Det fekk eg naturlegvis ikkje noko klart svar på.
Ein kan lese i innstillinga og sjå at det står ikkje noko vedtak
om det nokon plass. Det ligg med andre ord implisitt, og det var
definitivt ingen diskusjon i komiteen om det. Men komiteen diskuterte
veldig lite i denne langtidsplanen. Det var ei særdeles kort og
– eg vil seie – hastverksprega innstilling under arbeidet, og eg
vil håpe for framtidige langtidsplanar at ein både legg dei fram
tidsnok og legg opp til ei framdrift som gjer at Stortinget kan
få ei solid og skikkeleg drøfting, for det fortener det norske forsvaret.
Ola Elvestuen (V) [18:12:48]: Det denne diskusjonen, eller
situasjonen viser, er at Hæren og landmakten definitivt burde vært
en del av langtidsmeldingen, sånn at vi hadde sett hele Forsvaret
i en sammenheng, og ikke fått denne rekkefølgen som vi nå får.
Grunnen til at jeg tar ordet nå,
er egentlig det statsråden svarte. Nå får vi ikke en fagmilitær
vurdering av eller utredning om landmaktstudien som kom på mandag.
Dette blir en statusrapport fra arbeidsgruppen. Da forutsetter jeg, som
også statsråden sier, at endelige beslutninger ennå ikke er tatt,
de vil bli tatt senere. Da lurer jeg på hvordan statsråden tenker
at de uavhengige fagmilitære vurderingene skal gjøres kjent for
Stortinget. Eller vil det ikke foreligge noen fagmilitær vurdering?
Hvis det ikke foreligger en fagmilitær vurdering fra forsvarssjefen,
fra sjef Hær eller de andre – nå er de jo blitt hærsjefer og ikke
generalinspektører – så har vi fått en situasjon hvor den integrerte ledelsen
bare er blitt en del av departementets styring av Forsvaret. Man
får ikke den tydelige rolleforståelsen med at man har en fagmilitær
vurdering, og så har man en politisk vurdering som ligger i departementet.
Jeg håper statsråden vil klargjøre
at vi får også en uavhengig fagmilitær vurdering av det arbeidsgruppen
legger fram og jobber med. Den gjøres kjent for Stortinget. Jeg lurer
også på hvordan hun tenker at det skal gjøres.
Statsråd Ine M. Eriksen Søreide [18:14:48]: La meg begynne
med det siste først. Jeg er litt overrasket over at denne debatten
kommer opp igjen nå. Vi har hatt en egen debatt basert på et eget
representantforslag om akkurat disse tingene. Vi har diskutert det
oppad stolper og nedad vegger, men jeg kan gjenta hovedpunktene
hvis det ikke var klart nok i den forrige debatten.
Forsvarssjefen gjennomfører denne
landmaktutredningen som en del av den integrerte strategiske ledelsen
i Forsvarsdepartementet. Han har to roller: én som regjeringas fremste
fagmilitære rådgiver og én som etatsjef. Dette er i rollen som den
fagmilitære rådgiveren. Han stiller seg bak det arbeidsgruppa leverer
som en statusrapport på mandag, men han har ikke fattet sine beslutninger,
og regjeringa har langt fra fattet sine beslutninger, nettopp fordi
arbeidsgruppa kommer til å fortsette sitt arbeid i månedene framover,
og regjeringa vil legge fram sin anbefaling for Stortinget i en
egen proposisjon i forbindelse med budsjettet for 2018. Dette er
godt kjent for Stortinget, og dette er etter min oppfatning også
helt uproblematisk.
Så til innlegget fra representanten
Tove Karoline Knutsen. Jeg hadde i utgangspunktet ikke tenkt å kommentere det,
men jeg føler likevel det er verdt noen kommentarer, for representanten
sier at noen prøver å skape usikkerhet om hva Arbeiderpartiet mener.
Jeg har i alle fall ikke hatt det til intensjon, for jeg har tolket
Arbeiderpartiet dit hen at de står bak vedtaket vi fattet. Da er
det nok etter min oppfatning mer representanten Tove Karoline Knutsen som
skaper denne usikkerheten om hva Arbeiderpartiet mener, for dersom
man både skal beholde helikoptrene på Bardufoss og få en dedikert
helikopterkapasitet for spesialstyrkene, har det en prislapp. Det
vil altså koste ca. 6 mrd. kr å anskaffe de helikoptrene, og da
må enten noe annet ut av landmakten, eller så må man legge på mer
penger. Der har Stortinget lagt som forutsetning at det er de rammene
langtidsplanen legger, som er de rammene dette skal utredes innenfor.
Derfor mener jeg det er et selvstendig
poeng nettopp at vi ser denne landmilitære konteksten og helheten
før beslutninger tas om hvilke kapasiteter Hæren skal ha.
Så til det siste poenget. Det er
i utgangspunktet ikke noe ønske om å avslutte den siste debatten
med komiteen på denne måten, men jeg kan ikke la være. Jeg reagerer
ganske kraftig på at representanten Navarsete påstår at basen i
nord forsvinner, og at jeg skal ha sagt i et svar til Navarsete
at basen er lagt ned. Ingen av delene er riktig. Basen på Bardufoss
lever i beste velgående. Den er utbygd for nær 1 mrd. kr. Om kort
tid skal også en brannstasjon som vi har bygd ut her, åpnes, og
det blir en fantastisk base for drift og vedlikehold av NH90. Det
er en meget vital base, og den kommer til å være i Forsvaret i svært
mange år framover. Jeg syns det er synd at representanten Navarsete velger
å legge opp til den type debatt.
Presidenten: Liv
Signe Navarsete har hatt ordet to ganger tidligere og får ordet
til en kort merknad, begrenset til 1 minutt.
Liv Signe Navarsete (Sp) [18:18:15]: Eg snakka om hovudbasen
for helikopter på Bardufoss. Om eg ved ein inkurie sa «basen», meinte
eg «hovudbasen», og eg meinte flyttinga av 339-skvadronen, som er
knytt til helikopterbasen som var innstilt som hovudbase i dei to
føregåande langtidsmeldingane, der omgrepet er brukt og velkjent. Eg
har heller ikkje sett noko vedtak som er gjort i denne salen om
at den hovudbasen ikkje skal eksistere lenger. Men det har vore
sagt frå statsråden at han er vedteken flytta, og for alle som har
høyrt debatten her, er det ingen tvil om at så er skjedd.
Eg tenkjer eg har mine ord i behald.
I den grad noko vart feil, sa eg i så fall feil. Eg har i alle fall
ikkje meint «basen», men «hovudbasen».
Eg vil avslutte på ein litt hyggelegare
måte: Eg vil takke for samarbeidet. Me har slett ikkje alltid vore
einige, og det er bra, for der alle er einige og ingen har ulike
meiningar, vert det sjeldan særleg framdrift. Ein treng faktisk
å diskutere så viktige område. Men takk for samarbeidet, til både
statsråden og komiteen, det har vore godt.
Presidenten: Flere
har ikke bedt om ordet til sak nr. 10.
Etter ønske fra næringskomiteen
vil presidenten vil foreslå at sakene nr. 11–13 behandles under
ett. – Det anses vedtatt.
Innstilling
fra næringskomiteen om Industrien - grønnere, smartere og mer nyskapende (Innst. 453 S (2016–2017),
jf. Meld. St. 27 (2016–2017))
Innstilling
fra næringskomiteen om Representantforslag fra stortingsrepresentantene
Terje Breivik, Sveinung Rotevatn og Pål Farstad om en enklere hverdag
for landets små og mellomstore bedrifter (Innst. 379 S (2016–2017), jf.
Dokument 8:81 S (2016–2017))
Innstilling
fra næringskomiteen om Representantforslag fra stortingsrepresentantene
Ketil Kjenseth, Pål Farstad, Abid Q. Raja og Terje Breivik om økt
grønn konkurransekraft (Innst. 374 S
(2016–2017), jf. Dokument 8:94 S (2016–2017))
Presidenten: Etter
ønske fra næringskomiteen vil presidenten foreslå at taletiden blir
begrenset til 10 minutter til saksordføreren, 5 minutter til hovedtalspersonene
fra de øvrige partigruppene og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
replikkordskifte med inntil seks replikker med svar etter innlegg
fra medlemmer av regjeringen, og at de som måtte tegne seg på talerlisten utover
den fordelte taletid, får en taletid på inntil 3 minutter.
– Det anses vedtatt.
Sivert Bjørnstad (FrP) [18:21:10] (ordfører for sak nr. 11):
Som det nettopp ble sagt, behandler vi tre saker sammen her. Det
er industrimeldingen, et representantforslag om en enklere hverdag
for landets små og store bedrifter og et representantforslag om
økt grønn konkurransekraft. Jeg vil i det store og hele holde meg
til innstillingen knyttet til industrimeldingen, som jeg har vært
saksordfører for.
La meg aller først få begynne med
å takke komiteen for et veldig godt samarbeid og et ryddig og godt
arbeid med denne innstillingen. La meg også få takke alle eksterne
aktører som har kommet med gode innspill. Dette er en innstilling
som i stor grad bærer preg av tverrpolitisk enighet på mange områder.
I en tid – nærmere bestemt én uke – som til dels har vist og kommer
til å vise en splittet næringskomité, er jeg glad for at vi også
kan samle oss om både våre egne forslag og merknader og det regjeringen har
lagt fram.
Dette er faktisk den første industrimeldingen
regjeringen fremmer og Stortinget behandler på over 35 år. Det er altså
mer enn en generasjon siden forrige gang vi fikk mulighet til å
behandle dette i detalj, tilbake i 1981. Den gang hadde industrien
flere ansatte enn i dag, både som andel av sysselsatte og i absolutte
tall. Lønnsomheten var derimot lavere. Produktiviteten var definitivt
svakere. Industrien har endret seg enormt på denne tiden, og endringstakten vil
mest sannsynlig bare øke i årene og tiårene som kommer. Heldigvis
har vi et godt utgangspunkt for å møte disse endringene.
Selv om meldingen det første døgnet
etter presentasjonen medførte en del kritikk fra opposisjonen, synes
jeg likevel det er gledelig at kritikken i stor grad stilnet etter
at bransjeforeninger, universiteter og høgskoler, forskningsinstitutter
– og ikke minst industrien selv – en lang rekke bedrifter og organisasjoner
roste meldingen for å være konkret, ambisiøs og full av konkrete
forslag. Det mener jeg viser at vi har en tilpasningsdyktig og konstruktiv
opposisjon – og det er på mange måter bra. Kartet og terrenget skal
helst stemme overens.
Norge har en stolt industrihistorie.
Man regner med at utviklingen av norsk industri begynte omtrent
ved senmiddelalderen med primitiv behandling av jern og tre. Derfra og
opp til slutten av 1800-tallet handlet det meste om trelastindustri
og jernutvinning. Fra slutten av 1800-tallet og begynnelsen av 1900-tallet
skjedde vår første, interne industrielle revolusjon: kraftutbyggingen.
Vannkraftlaboratoriet ved Norges teknisk-naturvitenskapelige universitet, tidligere
NTH, som forrige uke feiret 100 år, kan med stor sannsynlighet kalles
Norges mest profitable bygg noensinne.
Ved århundreskiftet jobbet rundt
20 pst. av befolkningen i industrien – et tall som holdt seg stabilt
lenge. I etterkrigstiden fikk vi vår andre store industrielle bølge.
Skipsbygging, verkstedindustri, kjemisk industri, elektroteknisk industri
og maskinindustri vokste fram. I 1950 jobbet over en fjerdedel av
alle sysselsatte i industrien.
Fram til vår tid har industrien
vært preget av ny teknologi, særlig datateknologi, som har ført
til effektivisering og rasjonalisering. I dag arbeider under 10 pst.
av de sysselsatte i industrien.
Det er ingen «quick fix» eller
ett enkelt tiltak som gjør industrien større eller sterkere i morgen
enn i går, men det er et sett av virkemidler som må jobbe sammen
– i alle fall mener vi i Fremskrittspartiet det. Det handler bl.a.
om skatte- og avgiftsregimet, det handler om kompetanse, forskning
og utvikling, evnen til omstilling, og det handler om forenklinger
og avbyråkratisering.
Når opposisjonen beskylder regjeringspartiene
for å være såkalt næringsnøytral fordi vi tror på flere virkemidler,
andre enn å peke ut vinnere og tapere, så stemmer ikke det. Industrimeldingen
føyer seg inn i en lang rekke av næringsaktive dokumenter og tiltak
denne perioden, f.eks. en maritim strategi, en havstrategi, styrking,
utviding og lovfesting av nettolønnsordningen, gründerplanen og
styrking av Enova.
Når vi kutter i veksthemmende skatter
og avgifter, øker samferdselsbudsjettet med 50 pst., øker næringsrelevante forsknings-
og utviklingsmidler med 50 pst., slik at næringslivet hvert eneste
år de siste fire årene har økt sin egenfinansierte FoU-aktivitet
med over 10 pst., er det en særdeles aktiv, relevant og framoverlent
nærings- og industripolitikk. Likevel er jeg ganske sikker på at
vi kommer til å få høre det motsatte under debatten her i dag.
Så over til noe av det vi omtaler
i innstillingen mer spesifikt: En samlet komité går inn for at regjeringen
skal fremme en stortingsmelding om helseindustrien. Dette er noe
bransjen selv har jobbet for å få, for å få til en enda bedre koordinert
innsats, slik at vi kan få enda mer ut av det som definitivt er
en spennende industri for framtiden. Jordas befolkning øker kraftig,
levestandarden går opp, ergo vil flere få både behov for og råd
til medisin. Derfor er det nærliggende å tro at omsetningen i bransjen
i dag, som er på omtrent 50 mrd. kr. i året, hvorav 40 pst. er basert
på eksport, har et potensial for ytterligere vekst.
Omstilling har blitt et ord alle
har måttet forholde seg til de siste par årene. Industrien har alltid
vært i endring og omstilling – der er ikke dette noe nytt. Det vi
antar er nytt nå og i årene framover, er at endringstakten vil akselerere –
særlig ved hjelp av og på grunn av digitalisering og robotisering.
Mange arbeidstakere frykter for framtiden og arbeidsplassene sine,
og flere og flere rapporterer om substansiell restrukturering eller
omorganisering av arbeidsplassen sin de siste årene. Mange jobber
vil forsvinne, men vårt mål må være å erstatte disse med nye og
gjerne flere jobber enn dem som forsvinner. Det som er sikkert,
er at vi må jobbe enda smartere og mer produktivt i framtiden for å
være konkurransedyktige i et globalt marked.
Digitalisering må møtes offensivt
og med flere virkemidler. Regjeringen foreslår å sette i gang en
Digital21-prosess og får tilslutning fra en samlet komité til det.
Formålet er å etablere en helhetlig og samlende strategi på tvers
av næringer og bransjer.
Testsentrene for næringslivet,
Norsk Katapult, er i ferd med å rulles ut. Fasiliteter for å teste
ut nye ideer og løsninger for norske bedrifter kommer til å bli
avgjørende. En slik «fellesgodefinansiering» må til for å få noe
slikt gjennomført, i alle fall i en startfase. Satsingen på muliggjørende
teknologier – eller teknologier som viser seg å bli så gjennomgripende
at de fører til store endringer i samfunnet, på godt norsk – som
regjeringen er i gang med, er også en del av digitaliseringsstrategien.
Industriens CO2-utslipp har blitt
redusert med om lag 40 pst. de siste 25 årene, mens utslippene i
samfunnet for øvrig har gått opp i samme periode. Det viser at vi
har en offensiv industri som adopterer og utvikler teknologi som bidrar
til utslippskutt.
Komiteen, minus et par parti, viser
til at klima- og miljøkrav ikke må føre til røde tall i regnskapene
til norske industribedrifter. I mange tilfeller er dette en global
markedsplass, og vi er ikke tjent med at industrien flagger ut til
områder med færre og lavere krav enn hva vi selv har, på grunn av
særnorske klima- og miljøkrav.
Komiteen er videre fornøyd med
at regjeringen foreslår å videreføre CO2-kompensasjonsordningen
for kraftkrevende industri, og ser fram til forhandlingene med EU
på det feltet. Det samme gjelder Prosess-21-forslaget fra regjeringen
– også her gir komiteen sin fulle tilslutning.
Kunnskap, kompetanse, utdanning
og forskning er viktig for å utvikle norsk industri samt imøtekomme
de utfordringene som den teknologiske utviklingen medfører. Hvis
man ser på norsk historie og norsk industrihistorie – helt fra vi
konstruerte verdens beste og mest effektive vikingskip, slik at
vi kunne reise rundt og handle med resten av verden, via fiskeriene,
gruvevirksomhet, til dagens offshore- og oppdrettsindustri – er
den røde tråden særlig dyktige og innovative fagarbeidere, realister
og teknologer. Derfor har vi satset ekstra på matematikk de siste
årene. Vi har satset ekstra på fagarbeiderne, yrkesretting av utdanningene,
lærlingtilskudd og lærlinger i offentlige anbud.
Jeg er glad for at regjeringen
foreslår å bedre finansieringen av de teknisk-industrielle instituttene.
Norge har en sterk instituttsektor, og for industrien er det særlig
de teknisk-industrielle som er viktige, og som bidrar til å omstille
og fornye norsk næringsliv.
Til slutt en stemmeforklaring:
Høyre og Fremskrittspartiet kommer til å stemme for mindretallsforslag
nr. 5, om å gjennomgå handlingsrommet for statlige låne- og garantiordninger
til norsk industri innenfor EØS-avtalen, til tross for at dette
arbeidet allerede er godt i gang hos både næringsministeren og fiskeriministeren.
Det har vært jobbet svært godt med dette i fire år, noe som allerede
har gitt gode resultater.
Else-May Botten (A) [18:31:32] (ordfører for sak nr. 12):
Jeg vil starte med å takke saksordføreren for å ha gjort en veldig
god jobb med industrimeldingen. Grunnen til at vi nå debatterer
denne industrimeldingen, er Kristelig Folkepartis forslag høsten
2014, der de fikk flertall på Stortinget for at regjeringen måtte
komme til Stortinget med en industrimelding. Tre år senere, på tampen
av stortingsperioden, kommer denne meldingen.
Industrien er selve motoren for
vår felles velferd. Den sikrer oss arbeidsplasser i hele landet,
verdiskaping, eksportinntekter, produktivitetsutvikling og inntekter
til fellesskapet. Vi trenger vekst i industrien. Vi trenger at industri
flagges inn – ikke ut. Vi trenger at industrien bygger kompetanse
hjemme – ikke bygger opp om det ute. Vi må ligge i front på teknologiske
løsninger som skaper nyvinninger, og som kan bli ledende i et internasjonalt
marked.
Etter fire år er regjeringen fortsatt
i beit for svar på kapital og eksport. Nå skal det altså nedsettes
nye utvalg. Svarene og løsningene burde vært lagt fram da denne
meldingen til slutt kom.
I Arbeiderpartiet er vi fornøyd
med at regjeringen har snudd og støtter noen av de forslagene vi
har fremmet her i Stortinget i denne stortingsperioden, bl.a. etablering
av et toppindustrisenter, lånegarantiordningen og Prosess21. Det
ser ut til at vi har fått flertall for en helseindustrimelding,
og det er jeg veldig glad for. Det ser også ut til at vi får flertall
for en hydrogenstrategi, en risikoordning for innovative innkjøp
av offentlige anskaffelser, bestilling om å få på plass tiltak for
å bidra til en tettere kobling mellom design og merkevaredrevet
industri og råvareindustrien – selv om regjeringspartiene ikke ser
ut til å støtte dette.
For oss har det også vært viktig
å fremme forslag om å bidra til at Enovas mandat og program endres
slik at også kvotepliktig sektor blir inkludert på like vilkår som
industri som ligger utenfor kvotepliktig sektor. Norsk industri har
i likhet med oss vært svært skuffet over at regjeringspartiene,
Venstre og Kristelig Folkeparti har vært imot dette så langt.
Arbeiderpartiet mener det er behov
for å gjennomgå virkemiddelapparatet. Innsatsen må rettes inn mot
strategisk viktige næringer, der vekst og verdiskapingspotensialet
er stort, der vi har naturgitte og kompetansegitte fortrinn, og
der det er store samspillseffekter med teknologi og kompetanse på
tvers av ulike næringer.
Vi må ta kraften i bruk. Det har
vi gjort i over hundre år, og vi har god erfaring med det. Men vi
mener at kraftoverskuddet skal bidra til økt verdiskaping og sysselsetting
i Norge. Eventuelle nye utenlandskabler skal være samfunnsøkonomisk
lønnsomme, og vi ber regjeringen om å sikre CO2-kompensasjonsordningen
og påse at det videreføres på dagens nivå. Vi mener en industristrategi for
hydrogen må se på hvordan vi kan utnytte de enorme ressursene vi
har av naturgass, hvordan denne kan transformeres til utslippsfri
hydrogen, og om vi kan løse lagringen av CO2. Hydrogen kan da være
et aktuelt drivstoff for både skipsfart og langtransport framover.
Her må vi se mulighetene, finne svarene og ta grepene.
Mangel på tilgang på kompetent
venturekapital trekkes fram som en stor utfordring fra mange vekstselskap
i Norge. Det har ikke regjeringen helt tatt inn over seg siden de har
forsøkt å bygge ned Investinor ved å trekke tilbake 1,25 mrd. kr
i årets statsbudsjett. Heldigvis fikk de ikke flertall for det,
og vi har derfor også lagt inn forslag om at regjeringens kapitalutvalg
må gjennomgå tilgangen til venturekapital og evaluere de offentlige
virkemidlene som kan bidra til å sikre økt tilgang til kompetent
venturekapital for norske bedrifter framover.
Vi vil også understreke viktigheten
av gode ordninger for et test- og demonstrasjonssenter av ny teknologi.
Katapultordninger dekker bare deler av dette behovet, og vi er opptatt
av at det også skal være driftsdeltakelse inkludert i ordningen.
Digitalisering påvirker alle sektorer.
Ved å være ledende sørger vi for at de nye arbeidsplassene vil komme
til Norge, men det krever en aktiv stat når det gjelder både tilrettelegging,
regulering og innkjøp. Her trengs et godt rigget trepartssamarbeid,
digital vask, hvor lovverk evalueres opp mot nye teknologiske muligheter,
gjennomgang av konkurranseregelverket i møte med dataøkonomien,
styrking av sikkerheten og redusert sårbarhet. Vi mener en viktig
del av utviklingen av kunstig intelligens er språkforståelse for
å kunne behandle ustrukturert informasjon. Vi fikk flertall, mot
regjeringspartiene, for å vurdere behovet for disse tiltakene og
sikre norsk konkurransekraft på dette området.
Jeg legger til slutt fram de forslagene
vi har i saken.
Presidenten: Representanten
Else-May Botten har tatt opp de forslagene som Arbeiderpartiet er
med på og som tilhører denne saken.
Gunnar Gundersen (H) [18:36:52]: Takk til saksordføreren
for en svært ryddig jobb med meldingen. Flagget bør i grunnen heises
i dag. Det er, som saksordføreren sa, 36 år siden sist gang vi behandlet
en helhetlig industrimelding, og verden er i dag en helt annen.
Klimautfordringer og omstilling
til grønn vekst ligger der nå som en overordnet utfordring. Digitalisering,
automasjon og teknologisk utvikling generelt gir oss nye, men store
muligheter, men også store utfordringer som må møtes offensivt.
Med denne meldingen legges det til rette for vekst i eksisterende
og nye bedrifter. Regjeringen fører en aktiv næringspolitikk.
Meldingen har fått svært god mottakelse
fra aktørene, på samme måte som den politikken som er ført de siste
fire årene. Satsing på infrastruktur og samferdsel, på næringsrettet
forskning, på klynger og på skatteletter som lar industrien beholde
mer av overskuddet selv, er veien mot vekst og utvikling. Men Arbeiderpartiet
er ikke fornøyd:
«Regjeringen har reagert for sent,
for svakt og for lite målrettet i møte med økende ledighet.»
Det skriver de i innstillingen.
Det er et utrolig utsagn i lys av at man i neste øyeblikk kan kritisere
bruken av oljepenger.
Jeg føler meg hensatt til Ibsen,
som skrev:
«Om jeg hamrer eller hamres, –
ligefuldt så skal der jamres.»
For lite, for sent, for svakt,
skrives det. Budsjettpolitikken har snarere vært bemerkelsesverdig
treffsikker når det gjelder å reagere på oljeprisfallet. Det etterfølgende
omstillingsbehovet i økonomien har vist seg å være fundamentalt
annerledes enn det vi opplevde under finanskrisen. Den gangen spratt
oljeprisen rett opp igjen. Nå har den blitt liggende på et depressivt
lavt nivå. Det krever totalt forskjellige grep, og i beslutningsøyeblikket
har man ikke etterpåklokskapens klare lys å ta beslutningen i. Vi
har truffet med medisineringen; den var passe dosert og til rett tid.
Men fra opposisjonen jamres der
like fullt, som Ibsen ville ha sagt. Det er deres rolle, men de
bør også peke på hva de selv vil gjøre. Derfor til ordene «for lite
målrettet» i sitatet: Hva mener man? Er det slik at Arbeiderpartiet ikke
anerkjenner at satsing på infrastruktur og samferdsel, på næringsrettet
FoU, vekstfremmende skatteletter og klynger og virkemiddelapparat
er aktiv næringspolitikk? Er det slik at Arbeiderpartiet mener at
jo smalere man lager politikken, jo mer aktiv er politikken?
I så fall er jeg fundamentalt uenig.
Når man prioriterer smalt, bortprioriterer man bredt. Det innebærer
at politikere skal utpeke framtidas vinnere. Der er historien full
av grunnstøtte prosjekter. Ifølge Klassekampen lørdag ville representanten
Botten at staten burde «håndplukke hvilke bedrifter som skal støttes».
Staten er ikke eier og kan ikke bli eier i mer enn et fåtall bedrifter.
Disse få skal altså begunstiges på bekostning av det overveldende
flertall av norske bedrifter. Man vil ta fra de mange fattige og
gi til de få prioriterte. Arbeiderpartiet vil at alle skal betale
mer i skatt for at de selv skal gi særfordeler til noen få.
Innstillingen viser bred enighet
om mye. Rop fra Arbeiderparti-hold om mer konkrete tiltak faller
på sin egen urimelighet. De kommer ikke med noen av betydning selv.
Industrimeldingen er god, den er
konkret, og den er offensiv. Vi har i fire år prioritert aktiv næringspolitikk
for omstilling. Tiltak som styrker konkurransekraft, er viktig for
å skape vekst. Regjeringen har lagt fram en rekke meldinger og strategier
på havbruk, offentlige innkjøp, skog, reise og jordbruk – bare for
å nevne noen – og i denne meldingen varsles ytterligere satsing
på tiltak som vil øke kunnskap og erfaringsutveksling mellom aktørene.
Tida da vi bare kunne støtte oss
til olje, er over. Oljen blir viktig også framover, men den vil
ikke ha samme drakraft som før. Dette er et krevende skifte for
landet. Vi har mistet mange arbeidsplasser med en fenomenal verdiskaping
bak hver arbeidsplass. Ingen kan bagatellisere utfordringen ved
å skape de nye arbeidsplassene som skal løfte norsk velferd videre.
Det mangfoldige private eierskap og det mylderet av bedrifter dette
eierskapet har skapt, er vår beste garanti for at de beste ideene
vokser fram. Derfor har vi levert en aktiv industripolitikk som
skaper muligheter for alle. De gode ideene må løftes fram, uansett
hvor de kommer fra, og hvem som skaper dem. Arbeiderpartiets signal
om at de skal håndplukke de bedriftene som skal støttes, er et varsel
om framtidige katastrofer, og et signal om et nasjonalt feilsteg
av store dimensjoner og konsekvenser.
Line Henriette Hjemdal (KrF) [18:42:10]: Aller først vil
jeg takke ordføreren for saken om industrimeldingen, representanten
Sivert Bjørnstad, for et solid og godt stykke arbeid.
Så er jeg glad for at vi i dag
skal vedta en ny industrimelding. Det var, som det er sagt tidligere
i debatten, Kristelig Folkeparti som tok initiativ til et representantforslag om
dette i denne perioden – noe vi også gjorde i forrige periode. Da
mente de rød-grønne at vi ikke trengte det, men dagens konstruktive
opposisjonsparti har fått gjennomslag sammen med Venstre, Fremskrittspartiet
og Høyre.
Norsk industri har en lang og stolt
historie. Vi har basert oss på naturgitte forutsetninger, og dyktige
fagfolk har lagt mye av grunnlaget for velferdssamfunnet vi har
i dag. Det er ingen tvil om at industrien har vært, fortsatt er
og skal være svært viktig for verdiskapning og arbeidsplasser. Norsk
industri er mangfoldig, fra store hjørnesteinsbedrifter i lokalsamfunnene
våre til små og mellomstore virksomheter og stadig nye initiativ
fra gründere. Slik skaper den viktige arbeidsplasser over hele landet.
Industrien har vært viktig i fortiden,
men er også viktig for framtiden. Den er f.eks. svært viktig for
utvikling av ny teknologi, og da særlig teknologi som trengs for
å skape et mer miljøvennlig samfunn. Norsk industri har teknologisk og
industriell kompetanse til å levere løsninger for ny, fornybar energi.
Dette gjør kompetansen og innovasjonen i industrien avgjørende i
kampen mot store miljø- og klimautfordringer.
Framtidens industri må levere løsninger
for morgendagens problemer. For Kristelig Folkeparti er det helt
sentralt at vi bygger industrivirksomhet og verdiskapning ut fra norske
ressurser, for det er et stort potensial i å utnytte naturressursene
våre, og vi må bruke de fortrinnene vi har.
I en verden som blir stadig mer
globalisert, er det viktig for industrien at vi har gode og forutsigbare
rammebetingelser. Derfor er det arbeidet regjeringen og Stortinget nå
har gjort, viktig. Vi er i et internasjonalt marked, og de vilkårene
og rammebetingelsene vi har i Norge, påvirker industriens konkurranseevne.
Vilkår som utformes helt ulikt de vilkårene utenlandske aktører
har, kan svekke bedriftenes konkurranseevne og få konsekvenser som
at virksomheter legges ned, eller fortrenges av nyetablerte kapasiteter
i land med bedre rammevilkår.
Et viktig grep som er tatt de siste
årene, er å redusere formuesskatten på arbeidende kapital. Dette
har vært viktig for Kristelig Folkeparti. Dette vet vi er med på
å trygge norske arbeidsplasser, gjøre det enklere å starte opp nytt og
generelt øke investeringsmulighetene.
Gjennom denne meldingen og den
innstillingen vi nå har til behandling, har vi fått en god beskrivelse
av norsk industri. Nå foreligger det også flere viktige tiltak som
regjeringen skal følge opp for å sikre gode rammebetingelser og
legge til rette for at vi tar ut potensialet i denne næringen.
Så har jeg en stemmeforklaring.
Vi støtter forslag nr. 5 i innstillingen og også det omdelte forslag
nr. 10, som er presentert av Arbeiderpartiet, SV og Miljøpartiet
De Grønne.
Presidenten: Da
har representanten Line Henriette Hjemdal redegjort for Kristelig
Folkepartis posisjoner.
Geir Pollestad (Sp) [18:45:54] (leiar i komiteen): Eg vil
starta med å takka saksordføraren for jobben som er gjort. Det er
ei grundig og god innstilling som er lagd fram. Og det er i stor
grad einigheit mellom partia i innstillinga om ei rekkje saker.
Eg trur det er ein styrke både for industrien og for framtidig verdiskaping
i Noreg.
Senterpartiet er særleg oppteke
av at industripolitikken skal vareta – og vera ein industripolitikk
for – heile Noreg. Det skal vera ein industripolitikk som anerkjenner
dei eksisterande bedriftenes betyding. Det skal vera ein industripolitikk
som treffer dei små bedriftene, og det skal vera ein industripolitikk
som tek utgangspunkt i dei naturressursane og den kompetansen som
me alt har. Ein aktiv industripolitikk skal både sikra verdiskaping,
arbeidsplassar og eksportinntekter til landet.
Betyr det ingen ting kven som styrer
industripolitikken? Jau, sjølvsagt. Eit viktig skilje går mellom
Høgre og Framstegspartiet, som meiner at alt er like viktig og er opptekne
av nøytrale, breie ordningar, og Senterpartiet, som meiner me må
ha ein meir målretta politikk der det vert valt ut satsingsområde
som vert følgde spesielt opp. Me vil f.eks. byggja opp ein industri
rundt mineral. Då er det ikkje nok med generelle rammevilkår. Me
treng ein politikk tilpassa mineralnæringa, der næring og myndigheiter
jobbar saman for å nå måla og å utforma målretta verkemiddel.
Eit godt eksempel på ein ikkje-målretta
politikk er den måten romfartsnæringa har vorte behandla på av denne
regjeringa. Kvar gong har ho vore salderingspost på budsjettet og
opplevd uforståelege kutt.
Så må ein òg merka seg at Høgres
iver etter å selja norske bedrifter, norske statseigde bedrifter,
framleis lever når representanten Gunnar Gundersen spurde seg om
det i synet på eigarskap i norske bedrifter er Ibsens ord om «Evig
eies kun det tapte!» som ligg til grunn.
For oss som trur på heile Noreg,
at det trengst arbeidsplassar og verdiskaping i heile landet, er
det viktig at ein har busetnad i både bygder og byar. For ressursane
og kompetansen er spreidde utover heile landet. Industripolitikken
som ein fører, må vera tilpassa Noreg. Det er difor det f.eks. vert
så feil når Høgre og Framstegspartiet kuttar i dei regionale utviklingsmidla.
Difor er differensiert arbeidsgjevaravgift eit viktig tiltak. Difor
må det liggja ein aktiv distriktspolitikk, ikkje ein sentraliseringspolitikk,
i botn. Og det må førast ein aktiv politikk for å utnytta våre naturressursar.
Det vert snakka mykje om forenklingar
– forenklingar som ein måler eksakt på krona. Eg er langt frå sikker
på at landets næringsdrivande er like fornøgde med forenklingsarbeidet
til regjeringa som det regjeringa sjølv er. Senterpartiet meiner
det må meir gjennomgripande endringar til for å oppnå reelle forenklingar.
Fjerning av revisjonsplikta var
eit slikt grep som har eit reelt innhald. Me må ha fleire slike
tiltak. Det å endra skjema og digitalisera skjema er viktig nok,
men i det lange løp vert det mest kosmetikk.
Norsk næringsliv er eit grønt næringsliv.
God tilgang til fornybar energi er, og skal vera, eit konkurransefortrinn for
norsk industri. Senterpartiet meiner me må føra ein energipolitikk
som bidreg til nettopp det.
Når det gjeld dei forslaga som
er leverte inn, støtter Senterpartiet forslaga nr. 8 og 10.
Så vil eg på tampen av innlegget
nytta moglegheita til å takka statsråden for samarbeidet i denne
stortingsperioden. Det har vore eit godt og konstruktivt samarbeid.
Det har vore harde politiske kampar, og då er det greitt å avslutta
med ei sak det er ein betydeleg grad av einigheit om mellom opposisjonen
og posisjonen.
Pål Farstad (V) [18:50:46]: Først en takk til saksordføreren
og komiteen for godt samarbeid.
Når Stortinget i dag behandler
industrimeldingen, er det den første industrimeldingen siden 1981.
Enorme teknologiske og samfunnsmessige endringer har skjedd siden den
gang. Dette er en meget viktig sak, som selvfølgelig er bra for
oss politikere, men viktigere enn det: Det betyr mye for industrien
at det nå presenteres en samlet gjennomgang av industrien for Stortinget.
At meldingen tar utgangspunkt i bærekraft, omstilling og teknologiutvikling,
passer Venstre godt.
I tillegg behandler vi Innst. 379 S,
om en enklere hverdag for landets små og mellomstore bedrifter,
og Innst. 374 S, om økt grønn konkurransekraft, i samme debatt.
I disse to sakene, som begge kommer etter initiativ fra Venstre,
vil jeg ta opp de forslag som Venstre har fremmet. Det gjelder forslagene
nr. 1 til og med 5 i innstillingen om en enklere hverdag for små
og mellomstore bedrifter, og forslagene nr. 1 til og med 15 i innstillingen
om økt grønn konkurransekraft.
Når det gjelder industrimeldingen,
vil jeg understreke at helseindustrien er viktig og har et stort
potensial for Norge. Det er en industri, eller næring, vi også har
gode fortrinn for å kunne lykkes med internasjonalt. Det er bra at
en samlet næringskomitée går inn for at det skal fremmes en egen
stortingsmelding om helseindustrien.
Også innenfor designindustrien
er det muligheter for norsk næringsliv som bør utnyttes bedre. Jeg
er derfor glad for at regjeringen nå skal fremme tiltak for en tettere
kobling mellom design- og merkevareindustrien og råvareindustrien.
Det er meget bra – ikke minst for møbelindustrien i mitt hjemfylke,
Møre og Romsdal.
Venstre har bidratt til at industrien
har fått bedre rammebetingelser de siste fire årene. Skattepolitikken
er vesentlig forbedret, og Venstre har sammen med Høyre, Fremskrittspartiet
og Kristelig Folkeparti fått til et betydelig løft innenfor samferdselssektoren
– for transportsektoren. Det betyr mye, ikke minst for industrien
i Distrikts-Norge.
For Venstre har det også vært viktig
å styrke utdannings- og forskningssektoren. Dette er et område vi
har stålfokus på til enhver tid. Det vil vi fortsette med i årene som
kommer også. Å utvikle kunnskap er også viktig for å løse energi-
og klimaspørsmål.
Norge ligger godt an når det gjelder
teknologisk og industriell kompetanse til å løse nye, store miljø-
og klimautfordringer. Her bør også mer forskning innen salg, faktisk, og
markedsføring prioriteres.
Venstre ønsker den digitale utviklingen
velkommen, og jeg synes det er bra at viljen til å ta i bruk ny
teknologi er stor. I den sammenheng er det også av største viktighet
å passe på at det norske språket fortsatt er konkurransedyktig i
den digitale utviklingen.
Småbedrifter er et hjertebarn for
Venstre. Det finnes også rom for økt verdiskaping innenfor kreative
næringer. Sammenhengen med industriell utvikling er åpenbar, og kreative
næringer burde derfor også hatt en sentral plass i industrimeldingen.
Tilgang på kapital er viktig for
utviklingen av norske bedrifter, ikke minst for små og mellomstore
bedrifter. Venstre har vært en pådriver for bedre kapitaltilgang,
og i revidert nasjonalbudsjett fikk vi gjennomslag for skatteincentivordningen
KapitalFUNN, for investeringer i oppstartsbedrifter. Det er viktig
for økte investeringer i slike selskaper.
Det er også viktig at det legges
opp til bedre eksportprogrammer. Norge trenger flere sterke eksportbedrifter
som kan bidra positivt til eksportbalansen. Et globalt vekstprogram
kan bidra positivt. I den forbindelse er det hensiktsmessig at myndighetene
bidrar med midler for å synliggjøre merkevare og design.
Utdanning står sentralt for Venstre.
Alt starter i skolen. Å satse på fagskoleutdanning, realfag og teknologisk
kompetanse er viktig for at norsk industri skal utvikle seg videre
i årene som kommer.
Helt til slutt vil jeg melde at
i saken om industrimeldingen støtter Venstre forslag nr. 5, fra
mindretallet i innstillingen. I tillegg støtter Venstre de omdelte
forslagene nr. 8, 9 og 10.
Presidenten: Representanten
Pål Farstad har tatt opp de forslagene han refererte til.
Torgeir Knag Fylkesnes (SV) [18:55:58]: Noreg treng ein næringspolitikk
som er tydeleg på kva vi vil, med tiltak som gir oss retning, som
tør å ta i bruk alle verktøya vi har i den store næringspolitiske
verktøykassa for å nå våre mål.
I industrimeldinga som vi behandlar
i dag, ligg det mykje god politikk, men det er også ei melding der
retninga er uklar. Standardsvaret frå regjeringa dei fire siste
åra har vore skattelette og kutt i formuesskatten når spørsmålet har
kome opp. Regjeringa har ikkje klart å dokumentere at det skaper
fleire arbeidsplassar, men likevel bruker ein budsjett etter budsjett
til å hamre inn det same tiltaket, om og om igjen.
Slik verkar det som ein også gjer
her. Når regjeringa skal presentere sin industripolitikk, dreg ein
det same gamle svaret opp av hatten. Det er framleis skattelette
som er svaret. Samtidig tør dei ikkje å peike ut kva spesifikke
næringar dei vil satse på. Dei vil heller ikkje styrkje det statlege
eigarskapet, sjølv om det er kraftig demonstrert i norsk historie
at det er eit veldig viktig verktøy for å få til gode ting i næringspolitikken.
SV tar til orde for å gå i ei anna
retning. Vi må få fleire bein å stå på i næringspolitikken, som
mange før her har sagt. Vi må få ein meir mangfaldig økonomi, vi
må bli kvitt oljeavhengigheita vår. Teknologien utviklar seg i stadig
større tempo. Det forandrar industriproduksjonen fundamentalt og
skaper både utfordringar og moglegheiter. Dersom vi ikkje girar
opp bruken av verktøykassa, får vi ikkje til den nødvendige omstillinga
Noreg må gjennom. Ser vi på andre lands meldingar og handlekraft
i møte med både klima- og teknologiutfordringar, er dei både tidlegare ute
og dei girar kraftigare opp enn det regjeringa gjer i denne meldinga.
Fornybarsamfunnet må ikkje berre
bli ein floskel, vi må ha klare strategiar for korleis industrien
kan bidra til at vi kjem dit. Vi må vere villige til å flytte ressursane
frå det vi har halde på med før, til det nye som vi skal skape i
framtida. Det er illustrerande at dei største programsatsingane på
forsking dei siste åra har vore oljeforsking, og Innovasjon Noreg
bruker stadig ein betydeleg del av budsjetta sine på oljenæringa,
det er inga endring der. I vårt alternative statsbudsjett føreslår
vi å flytte desse pengane over i andre næringar fordi vi meiner
at det å fortsetje på oljesporet er å gamble med arbeidsplassar,
men også med klimaet.
Skal vi omstille industrien til
nullutsleppsamfunnet, må vi bruke kompetansen frå oljenæringa i
andre næringar. Her finst vanvitig mykje kunnskap og kompetanse
som andre kan få glede av, f.eks. innan helsenæringa, oppdrett, romverksemd
og bioindustri.
Vi i SV er veldig positive til
prosjekt som Pumps & Pipes i Stavanger, som legg til rette for
slik overføring frå olje til sjukehus. Vi er også glade for at Abelia,
Norsk Industri, Norsk olje og gass og Tekna har føreslått eit program
for teknologioverføring frå olje- og gassverksemd. Det programmet
har fått støtte, men vi meiner det burde ha vore på eit vesentleg
høgare nivå. Eg er veldig glad for at vi no har fått fleirtal for
at støtta skal bli høgare, og eg vil takke Arbeidarpartiet, Senterpartiet,
Kristeleg Folkeparti og Venstre for å stille seg bak den merknaden.
Vi meiner at berre nullutslepp
er godt nok og er veldig glade for at industrien sjølv er på akkurat
det sporet. Dei er på mange måtar i front her. Det er også bra at
regjeringa går inn for ein 21-prosess med industrien for å få til
mest mogleg kutt i utsleppa. Det er viktig at det i åra framover er
tett kontakt mellom politikarar og industri for å få til best moglege
forslag til å ruste industrien for framtida, der vi veit at det
er nullutsleppsteknologi som gjeld.
Eit av dei største fortrinna for
norsk industri er at ein er god på miljøteknologi. Historia om norsk
industri er også ei historie om korleis strenge miljøkrav har vore
med på å trygge og skape arbeidsplassar, og om korleis avfall kan bli
til næringsmoglegheiter.
Vi trur det er store moglegheiter
for meir verdiskaping ved bruk av biologisk avfall, f.eks. ved å
lage biogass. Oppdrettsanlegg er ei kjelde til biologisk avfall
som utgjer same avfallsmengd som ei befolkning på 22 millionar innbyggjarar.
Tenk kva industrielle moglegheiter dette kan gi dersom alt blir
samla og brukt. Det ville ha vore bra for både oppdrettsnæringa,
miljøet og anna verdiskaping. Vi ber derfor regjeringa kome med
konkrete forslag til korleis vi kan utnytte avfall frå fiskeri og
havbruk og organisk avfall frå industrien til å produsere bl.a.
biogass og biogjødsel. Her har Noreg store naturgitte fortrinn.
Det statlege eigarskapet sikrar
at fellesskapet kan eige kritisk infrastruktur og viktige naturressursar.
Det må vi ta i bruk om vi skal få fart på den omstillinga Noreg
skal gjennom. Eg tar med dette opp dei forslaga som SV står aleine
om i innstillinga.
Svein Roald Hansen hadde
her overtatt presidentplassen.
Presidenten: Representanten
Torgeir Knag Fylkesnes har tatt opp de forslagene han refererte
til.
Statsråd Monica Mæland [19:01:21]: Norge har en lang og stolt
industrihistorie. Industrien har skapt viktige arbeidsplasser i
hele landet – i bygd og i by – og mange steder er nettopp industribedriften
en viktig hjørnesteinsbedrift.
Regjeringen har en tydelig og aktiv
industripolitikk. Norge skal fortsatt være en ledende industri-
og teknologinasjon. Det innebærer at vi må satse grønnere, smartere
og mer nyskapende.
Stortingsmeldingen er et resultat
av et omfattende arbeid og nær dialog med industrien, organisasjonene
og kunnskapsmiljøene. Vi har holdt innspillsmøter i hele landet
om industriens rammebetingelser og om utfordringer og muligheter
ved digitalisering, automatisering, teknologi, kompetanse og det
grønne skiftet.
Vi ser også at det skjer mye positivt.
Optimismen på Vestlandet er tilbake, og pilene peker oppover i oljefylket Rogaland.
Det er ordrevekst i industrien, og omsetningen øker igjen. Arbeidsledigheten
er på vei ned, og det skapes nye jobber.
Vi må ta vare på industriens konkurransefortrinn.
Vi må utvikle de sterke industrimiljøene vi har, og stimulere til
lønnsom omstilling. Derfor har vi lagt fram 60 konkrete tiltak i
meldingen.
Vi må satse på en industri som
er godt rustet i overgangen til lavutslippssamfunnet. Det er et
fortrinn i en verden som i økende grad etterspør klimavennlige teknologier
og løsninger.
Regjeringen vil være en pådriver
for grønn omstilling, og vi vil legge fram en strategi for grønn
konkurransekraft.
Vi skal satse på forsterket samarbeid
mellom industrien, virkemiddelapparatet og forskningsmiljøene for
fortsatt å redusere utslippene, samtidig som vi har vekst. Vi etablerer
derfor Prosess21.
Industrien trenger forutsigbare
rammevilkår, og vi må unngå karbonlekkasje. Derfor viderefører vi
CO2-kompensasjonsordningen for kraftkrevende industri etter 2020.
Regjeringen fører en industripolitikk
som skal bidra til økt investeringsvilje for flere lønnsomme arbeidsplasser. Derfor
satser vi på næringsfremmende skatte- og avgiftslettelser. Vi har
redusert skatter og avgifter med om lag 21 mrd. kr, og vi har fjernet
arveavgiften – noe som letter eierskifter. Vi innfører nå en SMB-rabatt
i Norge og skatteincentiver for langsiktige investeringer i oppstartsselskaper.
Regjeringen har styrket ordninger
for risikoavlastning til innovative prosjekter, og vi vil utvide
GIEKs garantiordninger til å omfatte investeringer i Norge.
Vi løfter nå alle steiner for å
bidra til at lønnsomme prosjekter har god tilgang på kapital, også
venturekapital. Derfor har vi også satt ned et utvalg som skal utrede
dette, og som allerede er i gang med arbeidet.
Vi er også i gang med å lage en
eksportstrategi. Det er ikke et utvalgsarbeid, det er et arbeid
vi gjør på samme måte som vi alltid gjør: Vi spør dem som har skoene
på, vi reiser rundt, og vi har innspillsmøter med bedrifter, med organisasjoner
og med kunnskapsmiljøer. Som en liten, åpen og eksportrettet nasjon
må vi ha tydelige mål og prioriteringer for hvordan vi skal fremme
eksport.
Jeg har også mottatt et Dokument
8-forslag fra representantene Breivik, Rotevatn og Farstad om tiltak
for små og mellomstore bedrifter. Jeg kan forsikre at regjeringen prioriterer
forenkling for næringslivet svært høyt. Små og store bedrifter sparer
nå ca. 14 mrd. kr hvert år.
En hovedprioritering er å satse
på kompetanse og videreføre den sterke satsingen vi har på forskning,
innovasjon og teknologiutvikling.
Jeg vil understreke at forsknings-
og innovasjonsvirkemidlene må være åpne, brede konkurransearenaer,
slik at det er de beste prosjektene som får støtte.
Regjeringen ønsker økt digitalisering
i næringslivet og er godt i gang med å etablere Digital2l. Målet
er en helhetlig og samlende strategi på tvers av næringer og bransjer. Vi
støtter også industriens eget initiativ, Digital Norway, som jeg
nå hører at Arbeiderpartiet tar æren for – utrolig nok.
Regjeringen vil også gjøre det
enklere for norske industribedrifter å utvikle og teste ut ny teknologi.
Vi har derfor etablert en katapultordning som skal bidra til at
det etableres nye testsentre i tråd med næringslivets behov.
Dette er i sum et betydelig skritt
i retning av at Norge tar rollen som en ledende industri- og teknologinasjon,
og at vi får en grønnere, smartere og mer nyskapende industri.
Presidenten: Det
blir replikkordskifte.
Else-May Botten (A) [19:05:57]: Regjeringen har nå styrt
i fire år, og vi har hatt en oljekrise som har skapt store utfordringer
for både enkeltmennesker og enkeltnæringer. Samtidig har vi fått
veldig mange raske teknologiske endringer, og vi opplever at dette
går stadig fortere. Vi har hatt den høyeste ledigheten på 20 år,
og det har vært et sterkt behov for en aktiv næringspolitikk der
man kunne ha tort å satse på næringer med kompetanse- og naturgitte fortrinn.
Stortinget har også vært på og
utfordret regjeringen til å komme med både jordvernsstrategi, reiselivsmelding, bioøkonomistrategi,
industrimelding og mange forskjellige strategier. Vi ser nå i dag
at regjeringspartiene stemmer imot både en hydrogenstrategi og en
risikoordning for innovative offentlige anskaffelser, og jeg tenker:
Hvorfor er det regjeringen alltid ønsker å sette seg bakpå og ikke
være i førersetet?
Statsråd Monica Mæland [19:06:55]: Jeg er helt uenig i premissene
til representanten. Det er også interessant å høre at det er 35
år siden sist vi hadde en industrimelding. Den forrige regjeringen
satt i åtte år og nektet å lage en. Vi har gjort det.
Det er helt riktig at vi ble truffet
av en enorm bølge – av kraftige fall i oljeprisene. Derfor har vi
iverksatt en rekke tiltak, både på det generelle og på det spesielle.
Skattekutt virker. Satsing på samferdsel gir både flere jobber og
bedre fremkommelighet. Å øke innovasjons- og omstillingsprogrammer
med 3 mrd. kr virker. Vi har en maritim strategi. Vi har en gründerplan.
Vi har en bioøkonomistrategi. Vi har en reiselivsmelding. Vi har
en havstrategi. Vi har altså gjort en rekke arbeider, og vi har
siden i fjor vinter jobbet med en industrimelding. Men det er ikke
et skrivebordsarbeid, dette er noe vi har utviklet sammen med næringslivet,
sammen med aktørene og sammen med kunnskapsmiljøene. Derfor mener
jeg også at det er blitt en veldig god melding, som er godt mottatt
i næringslivet.
Else-May Botten (A) [19:07:58]: Det høres ut som statsråden
har veldig god kontakt med aktørene i dette bildet. Da er det interessant
å spørre hvordan statsråden forholder seg til Norsk Industris leder,
Stein Lier-Hansen, som kaller det en skandale om ikke regjeringen
retter opp i at også kvotepliktig sektor skal komme inn under Enovas
klimakutt. Det er kun Arbeiderpartiet, Senterpartiet og SV i dag
som går for det forslaget. Industrien mener de er i ferd med å miste
viktig støtte til klimavennlige prosjekter, og at vi ikke kommer
til å nå målene i Paris-avtalen om ikke vi får endret på dette vedtaket.
Vil en industriminister bidra til en slik skandale som Stein Lier-Hansen
viser til i VG?
Statsråd Monica Mæland [19:08:48]: Jeg kan forsikre representanten
om at vi har tett kontakt med Norsk Industri. De har deltatt aktivt
i utformingen av meldingen. De var også veldig positive da meldingen
ble presentert ved Hydro i Porsgrunn. De uttalte seg utelukkende
positivt. Det la sikkert representanten merke til, som jo selv var
til stede.
Jeg har registrert hva Stein Lier-Hansen
sa forrige uke om Enovas tildelinger. Det er slik at Enova formelt
sett ligger under olje- og energiministeren, men dette er viktige spørsmål
for industrien, så det er bra for meg å kunne oppklare den åpenbare
misforståelsen at ikke-kvotepliktig sektor nå er de eneste som skal
få støtte. Slik er det selvsagt ikke. Det er heller ikke slik at
Hydros pilotprosjekt ikke ville fått støtte. Kvotepliktig sektor
vil få støtte, også med de nye reglene, men det er gjort noen prioriteringer basert
på at vi skal innfri våre forpliktelser. Det gis støtte til kvotepliktig
sektor, men da må de sende søknader.
Geir Pollestad (Sp) [19:10:06]: Eg reagerte litt på måten
statsråden beskreiv situasjonen på Vestlandet og i Rogaland på i
innlegget sitt. Eg har ikkje noko behov for å svartmåla, men eg
meiner at statsråden tek feil når ho med brei penn berre seier at
optimismen er tilbake.
Arbeidsløysa er framleis høg. Mange
tradisjonsrike, gode bedrifter slit framleis tungt. Så spørsmålet
mitt er: Korleis vil næringsministeren beskriva situasjonen for
næringslivet på Vestlandet og spesielt i Rogaland?
Statsråd Monica Mæland [19:10:45]: Det var ikke min mening
å si at nå er vi over det. Det er vi ikke. Men jeg tror at bunnen
er nådd. Jeg reiser mye rundt, og jeg møter mange bedrifter som
er i omstilling, og som sier at dette skal vi komme oss igjennom.
Det har vært kjempetøft. Det er fortsatt tøft, og for mange kommer
det fortsatt til å være krevende. For offshorerelatert industri
på Vestlandet kommer både dette og det neste året til å være krevende.
Men det skjer mye positivt, og det var det jeg forsøkte å referere
til.
Presidenten: Replikkordskiftet
er over.
De talere som heretter får ordet,
har en taletid på inntil 3 minutter.
Odd Omland (A) [19:11:33]: Under denne Høyre–Fremskrittsparti-regjeringen
er det nesten ikke blitt skapt nye arbeidsplasser. I hele denne
perioden er det skapt færre jobber totalt enn det ble skapt årlig
under Stoltenbergs regjering. Og i en tid da vi mer enn noen gang
trenger en aktiv næringspolitikk, ser vi en regjering som ikke griper de
mulighetene Norge har.
Regjeringen skryter nå av at dette
er den første industrimeldingen som er framlagt på 35 år. Da er
det rett å nevne at denne meldingen er kommet på plass etter initiativ
fra Stortinget, basert på et Dokument 8-forslag fra Kristelig Folkeparti.
Og som saksordfører for saken den gangen, mener jeg å huske at statsråden
ikke akkurat var så veldig framoverlent med hensyn til å sette dette
i gang.
Arbeiderpartiet er et industriparti,
og vi sier oss glade for at meldingen gir en god beskrivelse av
situasjonen, og at man har tatt inn flere av de forslagene som både
vi og andre har kommet med i denne perioden. Men vi savner noen
mer offensive og konkrete tiltak, og jeg vil trekke fram noen av
de forslagene og merknadene som Arbeiderpartiet står inne i.
Da vi behandlet lov om offentlige
anskaffelser, var vi opptatt av innovasjon i de offentlige anskaffelsene.
I den sammenheng var det et flertallsforslag for over et år siden om
å utrede en risikoavlastning raskest mulig. Regjeringens svar har
vært at dette vil bli vurdert i sammenheng med en melding i løpet
av 2018. Dette er tap av tid og vitner om lite handlekraft. Jeg
er derfor glad for at det er det samme flertallet som fremmer dette
på nytt i dag, i denne innstillingen, og nå forventer vi handling.
Når det gjelder statlige lånegarantier,
konstaterer vi at ulike produksjonsbedrifter faller utenfor. Det
gjelder bl.a. skipsverftenes leveranser til norske kunder. Dette
har vi hatt flere henvendelser om fra norske skipsverft. Jeg håper på
– og nå høres det også slik ut i debatten her i dag – at vi får
flertall for vårt forslag hvor vi ber regjeringen gjennomgå handlingsrommet
for at de kan komme inn under den ordningen, og komme tilbake til
Stortinget med det på egnet måte.
Til slutt vil jeg si meg godt fornøyd
med at vi har fått et flertall for forslaget der vi ber regjeringen
fremme tiltak som bidrar til tettere kobling mellom design- og merkevaredrevet
industri og råvareindustrien. Det som undrer meg, er at ikke Høyre
og Fremskrittspartiet støtter dette. For omtrent to år siden sa
de at dette var en lavthengende frukt som det måtte kunne gjøres
noe raskt med. Det er verdt å merke seg at så ennå ikke har skjedd,
og at regjeringspartiene heller ikke i dag støtter dette. Dette
er nok et eksempel på en regjering som ikke griper de mulighetene
som finnes.
Ove Bernt Trellevik (H) [19:14:55]: Dei siste åra har me
sett tydelege teikn på at me står overfor ei vesentleg endring både
i norsk økonomi og i norsk industri. Det gjer at me må tenkja nytt
om den politikken som dei raud-grøne førte, for å få ein vellukka
næringspolitikk for framtida.
Høgre gjekk til val i 2013 på å
styrkja norsk konkurransekraft. Regjeringa har følgt svært godt
opp. Ho har sett både utfordringane og løysingane og følgt opp med
ein god og aktiv næringspolitikk – med ei historisk satsing på forsking
og kunnskap. Det må jo vera aktiv næringspolitikk og ei historisk
satsing på infrastruktur, som også må vera ein særdeles aktiv næringspolitikk,
og, ikkje minst, på skattelette, som sikrar eksportbedrifter, f.eks.,
betre og meir like konkurransevilkår, slik utanlandske bedrifter
og bedriftseigarar har. I tillegg er rammevilkåra endra innanfor
fleire sektorar ved at lovar og forskrifter er endra. Konkurransekrafta
har stige betydeleg mange andre stader – sjølv om Arbeidarpartiet
her i salen har vore imot svært mange av lovforslaga som regjeringa
har kome med.
Det som er gjort her, er at det
er ført ein svært god, aktiv og framtidsretta næringspolitikk av
regjeringa. Me ser resultat. 80 000 nye arbeidsplassar er skapte
– sjølv om representanten Odd Omland ikkje har fått det med seg.
Mange bedrifter returnerer heim til Noreg frå lågkostland, det ser
me dagleg. Me ser eksempel både innan fiskeindustri og når det gjeld
dei som lagar delar til annan industri og bilindustri. Me har hatt
ei historisk utflagging av skip tilbake til norsk flagg i skipsfarten.
Det er stor innovasjon både i olje- og gassektoren og i dei maritime
næringane – og sist, men ikkje minst det som Norsk Industri har
kalla den beste industripolitiske satsinga på fleire tiår, nemleg
utviklingskonsesjonane i havbruka.
Industrien har vore særdeles omstillingsdyktig
og tilpassa seg globale rammevilkår. Det viser regjeringa at ho følgjer
opp, både i praktisk politikk og i denne meldinga.
Arbeidarpartiet saknar framleis
ei tydelegare prioritering. Men ikkje sidan 1982 har det vore lagt
fram ei industrimelding, og mykje talar for at det heller ikkje
er ført så god industripolitikk og næringspolitikk sidan 1982. Det
er vel difor òg næringslivet støttar godt opp om denne meldinga
– og ikkje minst om politikken til regjeringa. Men bedrifter må
sjølve få velja og avgjera kvar dei skal satsa. Me vil gjera alt
for å støtta dei, slik at dei kan driva bedriftene sine betre og
ha global konkurransekraft.
Det er verdt å merka seg at Arbeidarpartiet
har svært få eigne forslag. Dei har berre tom retorikk og lite eigen
politikk. Dei kritiserer alt – frå prosess til kven som fekk utarbeidd
og starta opp prosessen og kom med ideen om at det skulle lagast
ei slik melding.
Ingvild Kjerkol (A) [19:18:05]: Vi må skape for å dele. Vår
velferd og vår trygghet er det norske samfunnets adelsmerke og avhenger
helt av vår evne og vilje til å skape verdier – å så for å høste.
For Arbeiderpartiet er dette politikkens hovedoppgave.
At vi står her på en av stortingsperiodens
siste dager og behandler en melding som Stortinget tok initiativ
til, viser også regjeringens prioriteringer. Noe av det første næringsministeren
gjorde, var å legge en strategisk satsing på helse- og velferdsteknologi
i skuffen, og det siste de samme partiene gjør i dag, er å sikre
flertall for forslaget fra bl.a. Arbeiderpartiet om en helseindustrimelding.
Vi er glade for å få flertall, og vi er utålmodige.
Helsenæringen er den klart mest
forskningsintensive næringen i Norge. Hvert år investeres det mer
forskning og utvikling i helse enn i maritime næringer, matnæringer
og marine næringer til sammen. Universitetssykehusene står for den
største forskningsinnsatsen. Helseindustri kan utvikle nye legemidler,
bedre diagnostiske verktøy og medisinsk teknologi som gir en bedre
og mer effektiv behandling, men er også nøkkelen til å redusere
behovet for helsetjenester, gjennom forebygging og utvikling av
velferdstjenester som kan overføre mer av behandlingen fra sykehus
og omsorgsinstitusjoner til pasienten selv.
Norge har konkurransefortrinn som
bør utnyttes langt bedre. I tillegg til sterke forskningsmiljøer
har vi unike helseregistre, biobanker av internasjonalt anerkjent
kvalitet, stor villighet i befolkningen til å delta i utprøving
og, ikke minst, en sterk, enhetlig og felles helsetjeneste som gjør
det mulig å dele kunnskap på en effektiv måte.
HelseOmsorg21, som ble startet
av tidligere helseminister Jonas Gahr Støre, var en god start for
mer samvirke mellom helse og næring. Men oppfølging og målrettede tiltak
må til. For eksempel er ikke én eneste bevilget forskningskrone
fra Helse- og omsorgsdepartementet innrettet på en slik måte at
det kan tiltrekke næringslivet og utløse privat kapital.
Norge har store muligheter, men
da trenger vi politikere som bidrar med en aktiv næringspolitikk,
hvor vi satser på de områdene hvor vi har muligheter for å lykkes.
Helsenæring er en slik norsk mulighet – og vi er spent på fortsettelsen.
Laila Davidsen (H) [19:21:03]: Regjeringen leverer i sak
etter sak. Jeg må si det har vært en stor glede å sitte på Stortinget
denne våren og få behandle så mange gode politiske løsninger på
vegne av Norge og Norges framtid.
Næringslivet og industrien er avgjørende
for framtiden, og de må ha rammebetingelser som gjør dem konkurransedyktige
i en global verden. Her leverer regjeringen til terningkast seks,
og det gir også industrien selv tilbakemelding om. Norge trenger
en aktiv næringspolitikk.
En av framtidens viktige næringer
er nettopp helsenæringen, og vi har et konkurransefortrinn i Norge
med våre helsedata og biobanker. Med lovende forskningsresultater, ny
avansert teknologi og store markedsmuligheter har helsenæringen
potensial til å skape betydelige verdier for Norge. Norge trenger
flere bein å stå på, og nå griper vi de nye mulighetene.
I en rapport utarbeidet av Menon
Economics, på oppdrag fra NHO, vises det til at det er vanskelig
å kommersialisere forskningen på sykehusene. Tilgangen på risikovillig
kapital er utfordrende i helsenæringen, også testing og verifisering
av produktene, det være seg av medisiner eller av avansert robotteknologi,
som krever ressurser i form av kapital, testfasiliteter og tidsbruk.
Det er derfor gledelig at det er en enstemmig komité som støtter
opp om å satse på helsenæring og helseindustri.
Helsenæringen er mangfoldig, og
en for liten andel av forskningen i denne næringen blir i dag til
kommersielt lønnsomme produkter og lønnsomme bedrifter.
Denne regjeringen har i hele perioden
jobbet for å styrke dette området. De siste tre årene har innsatsen
på næringsrettet forskning og innovasjon økt med nesten 3 mrd. kr,
nettopp for å styrke norsk næringslivs konkurransekraft, og denne
satsingen treffer også helsenæringene. Katapultprogrammet bidrar
også til å utvikle gode testfasiliteter, som er noe helsenæringen
har behov for.
På Høyres landsmøte satte vi helsenæring
på dagsordenen og vedtok en rekke punkt for å løfte fram næringen,
og flere av disse gjenspeiler seg i komiteens innstilling.
Staten og det offentlige er den
dominerende aktøren innenfor helse i Norge, og uten en klar strategi
for hvordan man vil stimulere privat innovasjonskraft og utvikling
av nye teknologier og løsninger, vil ikke helsenæringen i Norge
kunne utvikles til å bli internasjonalt ledende. Det er grunnen
til at vi ser et klart behov for en stortingsmelding på dette området.
Ingunn Foss (H) [19:24:07]: Denne regjeringen har ført en
særdeles aktiv næringspolitikk i en veldig krevende tid for landet
vårt. Det har vært lagt fram en rekke meldinger på viktige områder,
og det er satset på forskning og utdanning, målrettede virkemidler,
skattelettelser og ikke minst samferdsel. Vi ser at denne politikken
virker. Økonomien bedres, og ledigheten går ned. Det er det god grunn
til å glede seg over.
Regjeringen har fulgt utviklingen
nøye og hele tida jobbet sammen med næringslivet for best mulig
å kunne legge til rette for omstilling og bærekraftige arbeidsplasser
nå og i framtida. Svaret vi har fått fra samtlige næringsorganisasjoner,
er at vi er på rett vei, og at de vil ha mer av den samme politikken.
Arbeiderpartiet har kritisert vår
politikk fra dag én og fortsetter med det. Forslagene fra Arbeiderpartiet
tilfører lite nytt. Det vi med sikkerhet vet, er at Arbeiderpartiet
vil øke skattene og avgiftene med 15 mrd. kr, og jeg har heller ikke
til dags dato møtt en eneste bedrift som ønsker seg mer skatt.
Representanten Else-May Botten
etterlyser i Klassekampen den 10. juni under «Økonomi & arbeidsliv»
en mer målrettet politikk, og hun mener staten bør håndplukke hvilke
bedrifter som skal støttes. Dette er betenkelig og høyst bekymringsfullt.
Spørsmålet til Botten blir: Hvilke bedrifter er det som skal plukkes,
og hvilke er det som ikke skal plukkes? Og på hvilket grunnlag?
Det kan i denne sammenhengen være verdt å minne Arbeiderpartiet
om Dooria-saken i 2006, hvor det ble gitt millionbeløp til å etablere
en dørfabrikk i Årdal i direkte konkurranse med andre dørfabrikker
i landet, bl.a. i min egen hjemkommune. Saken var på grensa til
en parodi og konkurransevridende så det holdt. Kommunen hadde ikke
arbeidsfolk til fabrikken. Den gikk dårlig, og den er i dag konkurs.
Bedriften i Lyngdal klarte seg heldigvis gjennom den tunge tida,
og de private eierne gikk inn med mye kapital for å redde en viktig
hjørnesteinsbedrift. Dørfabrikken i Bindal gikk konkurs som følge
av denne målrettede politikken.
Dette er etter vår mening et grelt
eksempel på feilslått statlig næringspolitikk. Det er tilfeldig,
det er konkurransevridende, det er feil bruk av offentlige penger,
og det er veldig urettferdig. Så jeg håper virkelig ikke at Arbeiderpartiet
får muligheten til å styre næringspolitikken inn i sånne spor igjen.
Ketil Kjenseth (V) [19:26:42]: En liten industrihilsen også
fra Innlandet, som konkurrerer mye i utlandet. I enhver bil i verden
sitter en bildel fra Raufoss, og det er ikke naturgitt at bildeler
hører til på Raufoss. Det er fordi det gjennom mange tiår er bygd
opp en industrikultur der utvikling og omstilling er særlig viktig.
Virkemidlene for en fortsatt industri på Raufoss er viktig, og på
Raufoss er de litt bekymret over at Europa er i ferd med å dra ifra
oss fordi de har andre regionale virkemidler. Hvis vi ikke greier
å rigge nasjonale virkemidler slik at sånne industriklynger klarer
å holde tritt med konkurransen og kan bruke teknologien, effektivisere,
omstille, så vil vi slite i Norge. Jeg vil poengtere at når vi nå
har skapt nye regioner i Norge, vedtatt det fra 2020, må vi også
følge med på hva landene rundt oss gjør med regionale virkemidler.
De har litt andre virkemidler ute i Europa.
Så til helseindustrimeldingen,
som det er veldig bra at det nå blir flertall for at vi tar fatt
på. Det er på tide. Vi har naboland som er gode på særlig legemiddelindustri,
f.eks. Danmark. Sverige ligger også langt framme på noe. Men også
i Norden har vi et stort marked for velferdsteknologi, og sammen
kan vi bli ledende i verden på å ta i bruk den velferdsteknologien
hvis vi greier å standardisere og ta den i bruk innenfor vår felles
helsesektor i Norden. Vi må også ta med det.
Helseindustrien har lange utviklingslinjer.
Vi trenger også letekostnader eller leteincentiver for den sektoren
på linje med det vi har hatt innenfor oljesektoren. Venstre har i
perioden foreslått en helsemyggordning på linje med oljemyggordningen.
Vi fikk aldri noe flertall for det. Vi fikk vel egentlig aldri stemmer
fra noen andre enn oss selv. Men forslaget ligger der, det er fortsatt
mulig å ta tak i. Jeg håper det også blir en del av en sånn industrimelding.
Ellers er grønn konkurransekraft
en del av det vi diskuterer her nå. Denne blå-grønne teknologien
er viktig – en blå-grønn bioteknologi. Som opplending vil jeg peke
på Hamar, som har utviklet Arena Heidner og biotekmiljøet der, Hedmark
Kunnskapspark – og ikke minst Biobank AS, som er den nasjonale biobanken
for fisk, husdyr og planter, og som faktisk har kommet mye lenger
enn biobank på menneskesiden i Norge. Så her har vi noe å lære. Det
er et veldig innovativt, spennende miljø.
Så savner jeg noe om vann, for
FNs generalsekretær sa at i 2040 er kanskje 40 pst. av verdens befolkning
uten tilgang på tilstrekkelig ferskvann, drikkevann. Vi har også mye
å bidra med her – ute i verden.
Sivert Bjørnstad (FrP) [19:30:01]: Noe jeg ikke nevnte i
mitt første innlegg, er det komiteen skriver i innstillingen om
maskinskatten. Der er det en flertallsmerknad som sier at regjeringen
i samarbeid med berørte parter skal se nærmere på tiltak som kan
gi mer forutsigbarhet når det gjelder eiendomsskatt på verk og bruk,
særlig knyttet til den såkalte maskinskatten. Jeg hadde selvfølgelig
håpet at flertallet gikk enda lenger. Dette er nok en skatt som
er direkte knyttet til arbeidsplasser i hele Norge. Hvis vi mener
noe med f.eks. et reelt grønt skifte, kan det ikke være sånn at
det skal være dyrere å bytte ut en miljøfiendtlig maskin med en
nyere og bedre, men dyrere miljøvennlig maskin. Det er det som i
praksis skjer i dag.
Så til diskusjonen om Enova og
det å støtte kvotepliktig eller ikke-kvotepliktig sektor. Jeg synes
for øvrig det er litt symptomatisk at der Arbeiderpartiet virkelig
setter inn støtet i denne debatten, er til dels på omkamper om det
som ble diskutert for et år siden i forbindelse med energimeldingen.
Men la nå det være. Det kommer fram i innstillingen og også i brev
fra Enova til sin eier, Olje- og energidepartementet, for få dager
siden, der Enova klargjør at de har full anledning til å gi støtte
til innovative og nye løsninger i kvotepliktig sektor som på sikt
kan gi reduserte utslipp enten i Norge eller i utlandet. Det som
derimot ikke skal få støtte, er moden teknologi som ikke bidrar
til reduserte utslipp. Den støtten går i så fall på bekostning av
støtte til utslippsreduserende tiltak i ikke-kvotepliktig sektor.
En annen sak som heller ikke hører
naturlig hjemme i denne saken, er problemstillingen knyttet til
opprinnelsesgarantier, som også ble behandlet i energimeldingen.
Det merkelige her er at det ikke er noen omkamp fra Arbeiderpartiet
eller Senterpartiet. De har rett og slett inntatt det motsatte standpunktet
av det de hadde for et år siden. Jeg innrømmer gladelig at vi hadde
en annen holdning til det da vi fremmet energimeldingen, men fikk
ikke flertall for det. Vi forhandlet med andre og ble enige med
en samlet komité den gangen. Arbeiderpartiet og Senterpartiet har
jo ikke trengt å forhandle med noen som helst, så hvorfor de har
snudd i denne saken, vet ikke jeg. Men jeg regner med at en samlet
kraftbransje, fornybarbransje, legger merke til det.
Ove Bernt Trellevik (H) [19:33:10]: Med regjeringa sin politikk
har maritim næring teke store steg mot grøn konkurransekraft. I
tillegg til lågare utslepp er målet med regjeringa sin politikk
å skapa ein heimemarknad for klimavenlege løysingar som igjen gjev
grunnlag for grøn eksport. Dei siste åra har regjeringa gjeve fleire
milliardar i støtte via Enova, som har vore brukte til grøn teknologiutvikling
i fleire bedrifter i heile landet.
Regjeringa har òg utnytta handlingsrommet
i eksportfinansieringa med tanke på å auka verdiskapinga i Noreg. Høgre
står no inne i mindretalsforslag nr. 5, men me ser eigentleg heile
forslaget som ganske overflødig. Regjeringa brukar allereie handlingsrommet,
i motsetning til den førre regjeringa.
I februar vart det opna for eksportfinansiering
for å byggja krillfartøy, noko Stoltenberg-regjeringa var imot. Det
vil òg verta opna for eksportfinansiering av havmerdar til meir
miljøvenleg lakseproduksjon. Høgre såg altså ikkje nokon særleg
grunn til ikkje å stå inne i det forslaget når det no likevel vert
vedteke. Me er i full sving med å realisera det.
Det vart sakna tiltak i forbindelse
med lov om offentlege anskaffingar. Til Odd Omland vil eg seia at
nye innkjøpsreglar gjev gode ordningar, og gode ordningar gjev gode
moglegheiter til å stilla krav til mindre utslepp i ferjeanbod.
Fleire fylkeskommunar arbeider no for full rulle for å få lågare
utsleppsløysingar i sine anbodsdokument. I Hordaland fylke har me
tildelt ei rekkje kontraktar for at det skal verta strengare, betre
og fleire miljøkrav i åtte nye ferjesamband i Hordaland.
Verdas første elsjark er òg sett
i drift, og oppdrettsselskapet Salmar har teke i bruk verdas første
heilelektriske arbeidsbåt i havbruksnæringa. Fitjar Mekaniske Verksted i
Hordaland vann anbodet om å byggja det nye ladbare hybridskipet
til Kystverket. Color Line skal byggja verdas største hybridskip
her i landet – dette for å nemna nokre verknader av regjeringa sin
politikk. Og politikken, han verkar.
Det gjev oss òg mange spennande
moglegheiter som vert lagde på bordet av næringslivet. Vestlandet
har overskot på fornybar kraft og tilgang på gass frå norsk sokkel, som
kan brukast til å framstilla f.eks. hydrogen i framtida. Ei anna
moglegheit me har, er datalagringssenter. Her har regjeringa òg
bidrege med å redusera elavgifta, men fekk ikkje fleirtal for å
ta vekk den særskilde skatten på verk og bruk som Arbeidarpartiet
og Senterpartiet vil ha. Difor klarar me heller ikkje å få noko
særleg konkurransekraft på å utvikla datalagring som ei attraktiv
og god næring her i Noreg. Atter ein gong hindrar Arbeidarpartiet
og Senterpartiet konkurransefremjande tiltak for norsk industri.
Eg tenkjer at me framleis må leggja
til rette for arbeidslivet og næringslivet med å skapa meir arbeid
i staden for å skatta meir. Høgre trur på Noreg, me trur på bedriftene, og
me trur på arbeidstakarane. Lat dei no for Guds skuld berre få sleppa
til!
Else-May Botten (A) [19:36:29]: Jeg lurte på om jeg skulle
ta en sang oppe her, men det er vel ikke lov. Men jeg tenkte da
Gundersen hadde innlegget sitt i stad, at hvis han hadde sunget
det han fortalte, ville det gått i moll. Det er litt synd, for i
samme setningen sa han at han var så fornøyd med alt. Men han hørtes
ikke spesielt fornøyd ut på måten han snakket på, og han skal få
en del svar her.
Han skrytte av at industrimeldingen
var det store som har skjedd verden de 30 siste årene, og at Arbeiderpartiet selvfølgelig
ikke hadde villet komme med en industrimelding. Men det var Stortinget
som ba regjeringen om å komme med denne meldingen. Det unngår Høyre
og Fremskrittspartiet å si når de er rundt omkring og snakker om
industrimeldingen. Det høres ut som om det er de som er faddere.
Representanten Gundersen sa at
Arbeiderpartiet hele tiden har kritisert at meldingen kom for sent,
at det var for lite, og det var feil medisin – jeg vet ikke hva
som ikke var feil. Men vi har hatt den laveste sysselsettingen og
høyeste ledigheten på 20 år den tiden regjeringen har styrt, og
det er faktisk Høyre og Fremskrittspartiet som har sittet ved rattet.
Da er det utrolig godt gjort at regjeringen måtte bruke veldig lang
tid på å endre permitteringsregelverket. Det var faktisk sånn at
Norsk Industri og Fellesforbundet presset regjeringen til å gjøre
endringer.
Så skulle man komme med en tiltakspakke
for Sør- og Vestlandet som skulle løse situasjonen. Da la man inn
5 mrd. kr i den pakken. Men media begynte å grave for å finne ut
om disse pengene kom fram. De fant ut at det var halvparten av pengene
som kom fram. Til Møre og Romsdal kom det 147 mill. kr av totalt
5 mrd. kr. Jeg vet ikke hvem som fikk seg arbeid for de pengene,
men det var i hvert fall en liten pott som kom fram dit den skulle.
Så sa Gundersen at Arbeiderpartiet
har kommet med lite nytt, og at Stortinget kanskje har kommet med
lite nytt. Da tenkte jeg at det er veldig mange av de strategiene
og meldingene som har vært initiert fra Stortinget, men det er veldig
bra at regjeringen følger opp. Men når industrimeldingen ble initiert
høsten 2014 og kommer våren 2017, er det et tegn på at det ikke
går fort. Og når man i tillegg må sette i gang utredninger av ting
man burde ha løst, tenker jeg at man i hvert fall bruker lang tid.
Kanskje noen som bruker kortere tid, burde komme til makten og faktisk
fått fart på ting.
Så til forenkling. Regjeringspartiene
skriver i dokumentet at de har bidratt med 12 mrd. kr til forenklinger. Det
er feil. 5,5 mrd. kr kom med Stoltenberg-regjeringen, og 7 mrd.
kr kom med dagens regjering. Dagens regjering har brukt fire år
på de sju milliardene, mens regjeringen Stoltenberg brukte to år
på 5,5 mrd. kr.
Pål Farstad (V) [19:39:43]: Forenkling er et stikkord. Venstre
er opptatt av at næringsdrivende skal ha en enklere hverdag. Vi
ønsker også at flere skal bli gründere og starte egen virksomhet.
Med bakgrunn i dette grunnleggende ønsket har vi fremmet forslaget
om en enklere hverdag for landets små og mellomstore bedrifter.
Når det gjelder ett av forslagene
våre, om å fjerne kravet til årsberetning for mindre foretak og
forslag til konkretisering av gjennomføring av begrenset regnskapsplikt for
små foretak, viser vi til Regnskapslovutvalgets andre utredning.
Der foreslås det å fjerne kravet om årsberetning for mindre foretak.
I tillegg foreslås konkretisering av gjennomføring av begrenset
regnskapsplikt for små foretak.
Venstre mener at regjeringen snarest
må følge opp denne anbefalingen. Forslaget om konkretisering av
begrenset regnskapsplikt, slik Regnskapslovutvalget foreslår, vil
ha et stort innsparingspotensial. Mye bra er gjort, men dette vil
ha et stort innsparingspotensial for foretak som berøres. Informasjon
som utvalget har innhentet, viser at mange små foretak vil kunne
benytte denne ordningen.
Det er flere av våre forslag og
merknader som jeg kunne brukt tid på i debatten, både om grønn konkurransekraft og
forenklinger. Men jeg nøyer meg med å vise til innstillingen for
øvrig.
Så tillater jeg meg å si til slutt:
Jeg mener at man nå er i ferd med å gjøre vedtak som bringer oss
vesentlige steg videre i industripolitikken.
Terje Aasland (A) [19:41:55]: Jeg har lyst til å starte med
å si at jeg synes vi har et fantastisk utgangspunkt i fellesskap
– enorme muligheter. I landet har vi enorme naturressurser. Vi har
lang industriell erfaring og betydelig kompetanse. Vi har ledende
industrimiljøer og høyt utdannede mennesker. Vi har stor produksjonsforståelse
og betydelig kapitalstyrke. Vi har som befolkning høy digital kompetanse,
og vi er svært omstillingsdyktige. Ja, vi har alle muligheter. Alt
ligger til rette for vekst, verdiskaping og ikke minst et arbeidsmarked
der alle har et arbeid å gå til.
Dessverre er det til tross for
alle de mulighetene sånn at vi fremdeles har rekordhøy ledighet.
Det er bra at det er positive tegn der, men bekymringen er at jobbveksten
er svært lav. Til tross for dette hyller altså regjeringspartiene –
helt naturlig – den politikken som har vært ført de siste fire årene.
Forstå det den som kan, spesielt hvis en er opptatt av å skape verdier,
skape arbeid og skape vekst i næringslivet. For det er bekymringsfullt
at det en omtaler som vekstfremmende skattelette, overhodet ikke
har fungert. Vi har spurt i fire år om resultatene av den vekstfremmende
skatteletten uten å få svar. Det som er grunnen til bekymringen,
er at arbeidsledigheten er høy fortsatt. Vi har nå en sysselsettingsvekst
på kun 0,6 pst., noe som er langt lavere enn befolkningsveksten.
Det går i gal retning.
Så er det denne stortingsmeldingen,
som jeg synes er veldig bra. Det er egentlig en god oppsummering
og en god konkretisering av forslag som har vært fremmet – mange
av dem – i løpet av den siste fireårsperioden, men også naturlige
forslag å bygge på. Sånn sett er det veldig bra å få den igjennom
i Stortinget. Men det er altså en regjering som er pålagt å lage
denne stortingsmeldingen. Det var ikke regjeringens eget initiativ
som gjorde at vi fikk den. Jeg skal ikke kritisere stortingsmeldingen,
men tvert om gi honnør. Den er god på mange måter, og det er viktig å
få igjennom de tiltakene som ligger der. I tillegg burde det vært
gjennomført noen flere vedtak, ikke minst dem Arbeiderpartiet foreslår.
Jeg hører hva både saksordføreren
og statsråden sier om Enova, om støtteordningene. Jeg forventer
faktisk at støtteordningene fra Enova fullt ut er tilgjengelige
for kvotepliktig sektor. Men det er grunn til bekymring for at det faktisk
ikke er tilfellet, ikke minst med det saksordføreren sa i sitt innlegg,
at det er begrensninger når det gjelder kvotepliktig sektor. Når
det gjelder opprinnelsesgarantiene, som saksordføreren også var
innom, bommet han fullstendig i sin analyse av hva som ble sagt
i energimeldingen. Tvert om, vi ville ha en utredning, og det er
ingen tvil om at Arbeiderpartiet, i likhet med Fremskrittspartiet,
tenker at vi må få et system med samsvar mellom det som faktisk går
ut av landet, og hva som kan omsettes av opprinnelsesgarantier.
Jeg kunne tatt med flere av de
punktene, men jeg synes det er ganske vesentlig at man har fått
stemt over og fått flertall for de siste forslagene som ligger der.
Heidi Nordby Lunde (H) [19:45:11]: Lørdag leste jeg i Klassekampen
at Arbeiderpartiet satser stort i industripolitikken. Partiets næringspolitiske
talsperson fortalte bl.a. at Arbeiderpartiet vil at staten skal
håndplukke de bedriftene som skal støttes. Ja, jeg vet at eksempelet
er blitt brukt før, men jeg er litt fristet til å spørre: Hvordan syntes
de det fungerte i Årdal, der dørfabrikken som ble håndplukket, truet
arbeidsplasser på fabrikker andre steder i landet og etter bare
noen år ble lagt ned med store underskudd. Den type industripolitikk
forlot vi på 1970-tallet fordi den ikke fungerte. Politikere har
sjelden forutsetninger for å plukke vinnere i et marked, men markedstapere
er ofte flinke til å plukke politikere som gir dem penger.
Arbeiderpartiet kritiserer regjeringen
for gründersatsingen, uten at dette helt henger på greip. Det er
helt riktig at Høyre og Fremskrittspartiet har lagt fram en gründermelding
med tiltaksplan og økt etablererstøtten for å bidra til økt vekst
og nyetableringer i Norge, men 70 pst. av all utbetalt støtte fra
Innovasjon Norge går til etablerte bedrifter, ikke til gründere.
Arbeiderpartiet vil kutte i etablererstøtten.
Vi har hatt rekordhøy etablering av nye selskaper de to siste årene. Det
kan være et resultat av regjeringens skattepolitikk. Noe som heller
ikke henger helt på greip, er den vedvarende kritikken om passiv
næringspolitikk. I den nevnte artikkelen slås det fast at regjeringen
bruker milliarder av kroner på å støtte og utvikle næringslivet
gjennom en rekke ordninger og organisasjoner. Deretter mener Arbeiderpartiet
at regjeringen har en passiv næringspolitikk. Begge deler kan ikke
være riktig.
Det er ikke noe galt å støtte industriutvikling
gjennom spissede virkemidler. Det gjør regjeringen bl.a. gjennom meldingene
og gjennom tiltak og strategier for industri, maritim sektor, havbruk,
bioøkonomi og reiseliv, for å nevne noen. Men skal vi få Norge til
å spire, kan ikke politikere velge seg ut enkeltaktører, men legge
til rette for næringsutvikling også for de små og mellomstore bedriftene,
som faktisk utgjør halvparten av verdiskapingen og sysselsettingen
i Norge.
Problemet med Arbeiderpartiets
versjon av aktiv næringspolitikk er at den ikke virker. De øker
skattebelastningen i eksisterende næringsliv for å investere i deres
konkurrenter eller utvalgte industrier. Ansatte i norske bedrifter
bør virkelig lytte når Arbeiderpartiet snakker om aktiv næringspolitikk.
Dersom deres bedrift eller arbeidsplass ikke blir eksplisitt nevnt,
er det deres arbeidsplass som må betale for satsingen på konkurrenter
og andre næringer gjennom skatteøkninger.
Men på ett punkt er jeg enig med
Arbeiderpartiet. Vi bør ha en gjennomgang av statlige virkemidler
for å se på hva som har størst innovasjonseffekt, og rydde bort
dem som har lite for seg. Etter det jeg vet, har regjeringen allerede
satt i gang med det, men det er godt å få signaler om noe Arbeiderpartiet
ikke vil reversere.
La meg avslutte med å sitere reaksjonen
fra Norsk Industri da meldingen kom:
«Signalene er ikke til å ta feil
av: Regjeringen vil ha mer industri i Norge.»
Ledigheten er på vei ned, veksten
er på vei opp, regjeringens politikk fungerer.
Helge Orten (H) [19:48:25]: Jeg har lyst til å starte med
noen av de sentrale utviklingstrekkene vi ser i samfunnet vårt nå,
og som vil prege industrien vår framover.
Vi hadde et dramatisk oljeprisfall
i 2014. Vi har mistet 50 000 arbeidsplasser i olje- og gassrelatert
virksomhet. Samtidig er det skapt 60 000 nye arbeidsplasser i privat sektor
og 26 000 i offentlig sektor – samlet sett er det en netto tilvekst
av arbeidsplasser i en vanskelig situasjon. Jeg hører stadig flere
som sammenligner denne situasjonen med et kraftig oljeprisfall med
en situasjon med en rekordhøy oljepris. Det blir omtrent som å sammenlikne epler
og pærer.
Digitalisering: Hele samfunnet
vårt er i ferd med å bli digitalisert i større og mindre grad. Det
skaper nye muligheter, og det skaper en del utfordringer. Jeg ser
at industrien i mitt fylke tar i bruk automatisering, robotisering
og digitaliserer virksomheten sin og skaper nye konkurransemuligheter
og nye konkurransefortrinn. Det er positivt.
Strenge miljøkrav: Ja, det er noe
som vi alle må forholde oss til framover. Vi kan velge å forholde
oss negativt eller positivt til det. Når jeg møter bedriftsledere
og ansatte i bedrifter i Møre og Romsdal, ser de det som et konkurransefortrinn,
en konkurransemulighet og en mulighet til å skape nye produkter
og nye arbeidsplasser. Jeg har besøkt ganske mange bedrifter i mitt
fylke, og det er noen ting som går igjen. Det viser seg at aktiv
næringspolitikk ikke bare handler om tilskuddsordninger. Det handler
om infrastruktur.
Det første som bedriftene peker
på når jeg besøker dem, er at de trenger mer og bedre vei, god infrastruktur:
Det har vi gjort noe med.
De trenger økt satsing på innovasjon,
forskning og utvikling og SkatteFUNN: Det har vi gjort noe med.
Vi har økt satsingen på det. Det er en rekordhøy satsing på de områdene.
De trenger økt satsing på kunnskap,
og ikke minst blir realfag pekt på som utrolig viktig. I et fylke
der industrien står sterkt, er fagutdanningene, yrkesfagene, ekstremt
viktige. Dette er akkurat de områdene som denne regjeringa satser
på.
Vekstfremmende skatteletter, som
tydeligvis er et fyord på rød-grønn side: Jo, de virker. Når bedriften
Brunvoll kan beholde 10 mill. kr mer hvert år, betyr det at de kan bruke
de pengene til noe fornuftig, til å skape nye arbeidsplasser, til
å sikre eksisterende arbeidsplasser. Det er jo slik det virker.
Det er ikke mer komplisert enn det. Man trenger ikke et forskningsprosjekt
for å finne ut av dette. Det er bare å spørre dem som har skoene
på, og som vet hvor de trykker.
Poenget er at jeg synes det blir
gjort veldig mye bra. Vi fører en aktiv næringspolitikk. Når noen
snakker om næringsnøytralitet, er det det motsatte vi driver med.
Vi har en havstrategi, en reiselivsmelding, en maritim strategi,
en gründerplan, vi styrker nettolønnsordningen, vi styrker Enova,
og vi legger nå fram en industrimelding – alt dette er for å bygge
opp under de konkurransefortrinnene Norge har.
Kristin Vinje (H) [19:51:44]: Regjeringen har styrt Norge
trygt gjennom en krevende tid med flyktningkrise og det verste oljeprisfallet
på 30 år. Det er derfor gledelig å se at det nå er tegn til bedring
i norsk økonomi. Ledigheten er på vei ned, veksten i økonomien er
på vei opp, og flere kommer faktisk i jobb.
I meldingen, som er den første
i sitt slag siden 1981, varsler regjeringen flere konkrete satsinger.
Ett eksempel er testsentre for næringslivet gjennom katapultordningen, sånn
at bedrifter kan teste ut ideer og løsninger i pilotskala før lansering
i fullskala. Regjeringen vil også lage en strategi for eksport og
internasjonalisering for å sikre at norske bedrifter har gode, konkurransedyktige
rammebetingelser. Samtidig vil regjeringen utvide GIEKs garantitilbud
til også å omfatte garantier for lån til investeringer i eksportrettet
industri i Norge.
Er det noe som er viktig for nye
jobber og verdiskaping, er det høyere utdanning og forskning. Gjennom
hele perioden har regjeringen prioritert en markant økning i bevilgningene
her. Vi har fulgt opp langtidsplanen med mer enn 2,2 mrd. kr bare
de siste to årene. Infrastrukturen er styrket betraktelig. Med Høyre
i regjering har vi faktisk nådd målet om å bevilge 1 pst. av BNP
til forskning og utvikling over statsbudsjettet. Vi har økt den
frie prosjektstøtten til å fremme banebrytende forskning, og vi
har styrket stimuleringsmidler for god norsk deltakelse i EUs rammeprogram
for forskning og innovasjon. Vi har også sørget for en formidabel
økning i næringsrettet forskning, der programmer som BIA, SkatteFUNN
og andre til de grader bidrar til verdiskaping og vekst i norsk
næringsliv. FORNY-programmet, som skal bidra til kommersialisering
av forskning, har også fått historisk økning i sine bevilgninger.
Med denne meldingen og regjeringens
offensive politikk for høyere utdanning og forskning lyder det utrolig hult
når Arbeiderpartiet gjentar sitt forslitte budskap om mangel på
aktiv næringspolitikk. Dette kaller jeg aktiv næringspolitikk, som
vil bidra til nye og flere lønnsomme bedrifter som kan skape verdier
og jobber i fremtiden.
Når det gjelder mangel på helseindustrisatsing,
vil jeg bare minne om at meldingen om helse og omsorg ble lagt frem
av denne regjeringen. Vi har gitt 3 mrd. kr mer til næringsrettet
forskning, og helsenæringen er jo en stor andel av dette. Vi har
også bidratt til at det etableres et eget helsecluster på Oslo Cancer
Cluster, og såkornfondet, som ble lagt til Bergen, skal nettopp
innebære innovasjon innen helse.
Så regjeringen legger godt til
rette for en aktiv næringspolitikk, så vi kan skape verdier i fremtiden
og nye jobber og sikre velferd.
Odd Omland (A) [19:54:54]: Det er ikke ofte en hører så mye
selvskryt og selvforherligelse som det vi har hørt fra regjeringspartienes
side i dag over den flotte næringspolitikken som føres. Da blir
jo spørsmålet: Hvorfor skapes det da ikke flere arbeidsplasser?
Nei, den vekstfremmende skattepolitikken har ikke virket, sammen
med – jeg gjentar – næringsnøytralitet med generelle ordninger.
Ove Trellevik var inne på at vi
hadde få forslag. Jeg vil minne om at mange av de forslagene som
regjeringen har tatt inn i meldingen – og det er vi glad for – er
forslag som Arbeiderpartiet har fremmet tidligere. Prosess21 fremmet vi
for tre år siden i budsjettet. Det ble stemt ned. Det samme med
lånegarantier, Toppindustrisenteret for ett års tid siden. Merkevareindustrien,
som har vært viktig, har vi ikke fått gjennomslag for, og vi ble
just nedstemt da vi hadde et forslag her om et løft for mineralnæringen
med mange viktige punkter.
Når det gjelder offentlige anskaffelser:
Jeg enig i at de ordningene vi la inn når det gjelder miljøkrav,
gir uttelling, men NHO har vært veldig på for å få til enda bedre
innovasjon i forbindelse med offentlige anskaffelser. Så en risikoavlastningsordning
er viktig. Det var det flertall for den gangen, det er det flertall
for i dag, og jeg håper virkelig nå at regjeringen tar det på alvor.
Når det gjelder sammenheng mellom
fysisk krafteksport og eksport av opprinnelsesgarantier, må vi iallfall
se på det, og ikke minst mulighetene for datasentre, som blir påpekt
fra de store aktørene, må vi også se på framover. I dag etablerer
Google og andre seg i Danmark og i utlandet basert på norsk kraft,
mens etableringen i Norge kanskje blir bundet opp mot kullkraft.
Det er klart at det ikke er heldig for å utvikle iallfall den industrien.
Så vi har fremmet veldig mange
av de forslagene som ligger der, og vi er glad for at de nå er tatt
inn i meldingen. Jeg har også nevnt i mitt innlegg i dag tre andre
forslag som jeg håper og tror vi får flertall for.
Sivert Bjørnstad (FrP) [19:57:45]: Representanten Omland
må gjerne beskylde regjeringspartiene for å skryte for mye, men
aldri har det vært mer sutring fra opposisjonen heller. Når representanten
Aasland går på talerstolen og sier at ledigheten er rekordhøy, er
det beviselig feil. Ledigheten flatet ut i juli i fjor, og etter
nyttår har den gått ned hver måned. Da er det praktisk og teoretisk
umulig at ledigheten er rekordhøy. Det stemmer ikke. Det er umulig at
det stemmer.
Så til debatten om hvem som initierte
denne stortingsmeldingen. Flere fra Arbeiderpartiet har nevnt det.
Representanten Botten nevnte det også i Klassekampen i helgen. Jeg
synes i og for seg ikke det er en veldig interessant debatt, men
det er jo slik at det var en samlet komité som stemte for at man
skulle fremme en industrimelding. Vi fremmet også forslaget i perioden
2005–2009, i perioden 2009–2013, og Arbeiderpartiet stemte imot
begge gangene. Det kunne ha gjort at vi hadde fått diskutert industrimeldingen
før det var gått 30 år siden den forrige, men nå diskuterer vi heller
over 30 år etter den forrige industrimeldingen. Man bør se seg selv
i speilet før man kritiserer alle andre.
Så til den evige debatten om en
næringsaktiv eller -passiv politikk: Jeg synes godt Stortinget kan
få et svar på – når Botten igjen går ut i Klassekampen og sier at
staten skal «håndplukke bedrifter» – hvilke bedrifter er det som ikke
skal håndplukkes? Hvilke bedrifter er det som taper i konkurransen
når Botten og hennes likesinnede skal plukke vinnerne? Det synes
jeg Stortinget og bedriftene i Norge fortjener et svar på.
Tidligere i debatten ble det nevnt
at en av grunnene til at vi fører en såkalt passiv næringspolitikk,
er at man har kuttet i regionale utviklingsmidler. Jeg har sittet
i fylkestinget tidligere, i regional utviklingskomité. Der hadde
jeg gleden av å stemme imot forslaget om å gi flere hundre tusen
kroner til Birka, nasjonalt senter for kunst og håndverk. Er det
det som er industrien Arbeiderpartiet og Senterpartiet skal satse
på gjennom regionale utviklingsmidler og annen såkalt aktiv næringspolitikk?
Hvis det er sannheten, så bidrar ikke det til mange arbeidsplasser
i industrien i Norge.
Ingjerd Schou hadde her
overtatt presidentplassen.
Geir Pollestad (Sp) [20:01:01]: I mitt fyrste innlegg roste
eg for så vidt den einigheita som låg i innstillinga. Etter å ha
høyrt debatten har eg bite meg merke i at det snart er val. For
det er eit faktum at det er brei einigheit om dei fleste tiltaka
som er føreslått. Så har opposisjonen etterlyst nokre fleire. Men
eg må seia at når eg høyrer på skrytet og sjølvskrytet frå regjeringspartia,
er det så eg vert bekymra for at eg skal få blått plakk på trommehinna, for
det er heilt utan hemningar. Talepunkta fyk gjennom lufta.
Eg trur det er eit kjempeproblem
at regjeringspartia ikkje vil innsjå at me har store utfordringar.
Det er framleis store utfordringar. Det er ikkje slik at ein berre
kan måla korleis det går i landet ved å sjå på kor høg arbeidsløysa
er. Me treng å auka eksportinntektene våre, me treng å utvikla nye
næringar. Det er det me etterlyser, det er der utolmodet ligg. Men
ein finn ikkje svara når ein er så fornøgd som det me har høyrt
i dag.
Ein rosar at ein har følgt opp
Nasjonal transportplan, som vart vedteken før sist val. Det er det
ein har gjort. Ein har ikkje følgt han opp med over 10 mrd. kr,
20 mrd. kr eller 30 mrd. kr eller 500 mrd. kr, slik ein lovde. Nei,
ein har følgt han opp, og så er ein altså så fornøgd – så grueleg
fornøgd. Men det er farleg å vera så fornøgd som regjeringspartia
er no. Det gjer at ein vert passiv, det gjer at ein ikkje gjer den
jobben som ein skal.
Representanten Ove Trellevik greier
i tillegg å gå på talarstolen og skulda på Arbeidarpartiet og Senterpartiet for
det regjeringa ikkje får til. Visst nok har me sett at det er eit
anstrengt forhold mellom regjeringspartia og støttepartia, men det
kan då ikkje vera så gale at det er Arbeidarpartiet og Senterpartiet
sin feil når regjeringa ikkje får fleirtal for forslaga sine. Me
har fire parti som har teke ansvar for å styra landet. Då får dei
ta det ansvaret, då får dei styra landet med det fleirtalet dei
har, så skal me gjera det me kan for å endra det fleirtalet.
Så spør saksordføraren om kven
som vil tapa på politikken vår. Mitt mål er at den unødvendige veksten
i byråkratar som har vore under denne regjeringa, vil tapa. Mitt
mål er at byråkratane som er tilsette for at andre byråkratar ikkje
skal finna på byråkratiske reglar, det såkalla Regelrådet, vil tapa
på politikken vår. For me treng ein reell forenklingspolitikk, me
treng ein gjennomgripande forenklingspolitikk, men det greier me
ikkje dersom me er så fornøgde som Høgre og Framstegspartiet er
i dag.
Det synest eg ein bør tenkja litt
over, for det er ei farleg utvikling. For trass alt behandlar me
i dag ei melding som det er brei einigheit om. Då bør ein leggja
det til grunn, men ein må vera utolmodig.
Kjell-Idar Juvik (A) [20:04:18]: Det er ikke noen tvil om
at alle har den intensjonen at man ønsker det beste. Men maken til
selvskryt er det lenge siden jeg har hørt, og retorikken går igjen
og igjen. Det er i hvert fall tydelig at man er samkjørt før man
går på denne talerstolen.
La meg først si at også jeg er
glad for at vi igjen har fått på plass en industrimelding. I kjent
stil forsøker regjeringen å ta all æren for den. Vi som sitter i
salen her, vet at slik er det ikke, men det er bra at den er på
bordet i dag.
Det er nå engang slik at i hvert
fall vi i Arbeiderpartiet ønsker å bygge dette landet, og vi ønsker
selvfølgelig ikke å selge det ut. Jeg ser at det harseleres med
det også. Men det er bare nettopp på grunn av at vi beskriver den
politikken som har vært ført disse fire årene, at vi sier det og
er bekymret for det. Det er viktig at vi har sterke og gode bedrifter
i Norge, og ikke minst er det viktig med hensyn til arbeidsplassene.
Jeg må bare si at jeg er bekymret
hvis denne regjeringen skal fortsette, med tanke på en del av de
tingene som skal skje. Man kan i hvert fall ikke slå seg på brystet
og si at man har lyktes med den strategien man har lagt til grunn så
langt – som har vært skattekutt. Da skulle en tro at det hadde blomstret
ute i landet, selv om vi har hatt en krise. Men slik er det ikke.
Man står på denne talerstolen i dag og prøver å fortelle at alt
går veldig bra ute, og at det nesten er slik at det er lav arbeidsledighet.
Ja, den er litt lavere, men det er fortsatt en rekordhøy arbeidsledighet,
og det er ikke sysselsettingsvekst. Hvis man ikke tar det inn over seg,
har man en kjempeutfordring. Det skapes nesten ikke arbeidsplasser
under denne regjeringen. Det ble skapt fem ganger flere arbeidsplasser
under den rød-grønne regjeringen – det er fakta – og to tredjedeler
av dem var i privat sektor.
Så kan man hovere og finne dårlige
eksempler på at regionale utviklingsmidler ikke slår bra til, og
bruke det mot ordningen. Men vi som har sittet ute i kommunene og
sett at det kan brukes til veldig mye bra, også for å legge til
rette for arbeidsplasser, vet hvor viktig slike midler kan være.
Så til hovedpoenget mitt, CO2-kompensasjonsordningen.
Vi husker alle hva som skjedde høsten 2013, da man var i ferd med
å rasere kraftkrevende industri. Jeg må bare si at jeg ikke er imponert
over den jobben som er gjort så langt. Når man også er så lite framoverlent
i denne meldingen når det gjelder ordningen framover, bekymrer det
meg at man ikke klarer å komme på plass og være mye tydeligere på
hva dette betyr. Det betyr noe for 11 000 arbeidsplasser ute i landet
at vi får en god ordning for CO2-kompensasjon i framtida.
Statsråd Monica Mæland [20:07:35]: La meg si innledningsvis
at jeg synes det har vært en god debatt, og jeg er helt enig med
næringskomiteens leder, Pollestad, i at alt i alt er det stor enighet.
Og jeg er glad for at regjeringen får tilslutning til sin politikk,
for den bygger på industriens innspill, industriens politikk, og
det er det vi har utarbeidet.
Jeg blir litt overgitt over disse
stadige påstandene om at meldingen kommer for sent. Stortinget er
ved veldig mange anledninger varslet, både om når vi begynte arbeidet,
og når vi hadde planlagt å slutte det. Så får vi jo bare konstatere
at man i denne regjeringsperioden har fått en industrimelding. Man
fikk det ikke under åtte rød-grønne år, selv om man nå later som
noe annet.
Det er også en fascinerende historiebeskrivelse
av permitteringsreglene. Det er riktig at det var uenighet, men jeg
må bare si at hvis regjeringen hadde gjort det Arbeiderpartiet ønsket
i 2014, ville mange flere ha mistet jobben, for de ville jo ha brukt
opp permitteringstiden mye fortere, og vi hadde mistet viktig kompetanse
i industrien. Vi sa hele tiden at vi skal endre det når vi mener
det er grunnlag for det, og det gjorde vi. Men 50 000 jobber lar
seg ikke erstatte over natten.
La meg også ta en visitt innom
skatt. Det fungerer ikke, påstås det. Da lurer jeg litt på hvem
man snakker med, hvem man besøker, og hvilke innspill man får. Dette
er ikke en teoretisk øvelse, det er virkeligheten for bedrifter der
ute. Formuesskatten er virkelig for norskeide bedrifter. De treffes
av den, utenlandske bedrifter gjør det ikke. Det er bedrifter som
sliter, som ikke henter ut utbytte og lønn, men som henter ut penger
for å betale formuesskatt. Jeg har møtt bedriftseiere som sier at
alternativet til formuesskatten var å investere i en maskin. Så
det virker å endre den.
Arveavgiften virker. Vi har mange
familieeide bedrifter som ble truffet av arveavgiften, som forhindret
helt nødvendige generasjonsskifter. Det er klart at det virker når den
fjernes. Jeg antar at det er derfor ingen har foreslått å gjeninnføre
den. Og jo, det er forskjell på å betale 28 pst. og 24 pst. selskapsskatt.
Det er en stor forskjell for dem som faktisk betaler den. Så dette
er ikke noen teoretisk øvelse. Det å senke skatter og avgifter virker,
og derfor har vi gjort det.
Derfor har innspillene fra industrien
i dette arbeidet også vært at de ønsker lavere skatter og avgifter,
mer satsing på samferdsel og mer næringsrettet forskning. Det har vært
hovedmeldingen fra industrien når vi har spurt dem.
La meg også ta ett punkt om forenkling.
Det ble sagt at den rød-grønne regjeringen forenklet for 5 mrd.
på to år. Så vidt jeg vet, satt den rød-grønne regjeringen i åtte.
Man gjorde 5 mrd. på åtte år, og da kan man vel knapt klandre denne
regjeringen for å gjøre 10 mrd. på fire. Jeg er utålmodig. Jeg vil
videre. Forenkling er kjempeviktig. Vi skal ikke ta æren for det
vi ikke har gjort, men for det vi har gjort.
La meg bare avslutte med å si at
Toppindustrisenteret ikke var etablert for ett år siden, og det
er industrien selv som har spilt det inn. Og med det: Takk for godt
samarbeid med komiteen gjennom snart fire år.
Else-May Botten (A) [20:10:50]: Jeg vil starte med oppslaget
i Klassekampen, som mange fra Høyre har fått med seg. Det er veldig
bra at man leser i media, men det er ikke alltid det der står helt
eksakt hva man har sagt. Jeg vil presisere at det som var viktig
for meg å få fram i den artikkelen, var at det må være mulig både
å være liten, mellomstor og stor, og at vi må ha et virkemiddelapparat som
bygger opp under det. Det hjelper ikke bare å ta sjugangen på etablerertilskudd
fra 2011 og fram til nå. Det er ikke sikkert man bygger de største
vinnerne, men vi må se på hvilke andre muligheter av tilskudd, av
virkemiddelapparat, som kan bygge opp under også det – ikke bare
nasjonale vinnere, men også internasjonale store vinnere. Jeg tror
vi må klare begge deler.
Til Helge Orten, som snakket om
NTP: Ja, NTP ble laget av forrige regjering, men man har ikke akkurat
overoppfylt NTP, i hvert fall ikke i det fylket Helge Orten kommer
fra. Helge Orten sto selv og sa at nå kommer det nye prosjekter
med, men man har faktisk ikke levert på det man skulle ha gjort
de fire årene som nå har vært. E39, krabbefelt over Ørskogfjellet,
er et godt eksempel på det – dessverre.
Til IKT-studieplasser: Der har
Arbeiderpartiet foreslått gang på gang helt konkret 1 000 flere
studieplasser enn det regjeringen har gjort.
Til Bjørnstad og rekordhøy ledighet:
Ja, den rekordhøye ledigheten har heldigvis blitt mindre. Det var
rekordhøy ledighet i juli i fjor, men ledigheten har blitt litt
mindre. Det er veldig bra. Men det var altså Høyre og Fremskrittspartiet
som satt i regjering for ett år siden også, så man må faktisk tenke
at man har sittet på post når den utfordringen var størst. Og så
kan man jo lure på hva som har bidratt til at vinden har snudd,
om det er regjeringen, eller om det er andre ting.
Så til industrimeldingen, som man
skryter av at man nå har fått til. Jeg må bare minne om at Trond
Giske la fram en stortingsmelding i 2013 som het Mangfold av vinnere. Det
var en industrimelding som hadde en bred satsing, som regjeringen
fort la i skuffen, og de har hvilt på laurbærene helt fram til nå.
Så til det fantastiske regelrådet
som næringsministeren har etablert, og som skulle bidra til stor
framdrift på forenkling. Det som jeg viste til i stad i innlegget
mitt, var at 1. januar 2011 begynte man en satsing på forenkling.
Fra 1. januar 2011 til 2013 hadde man forenklinger på 5,5 mrd. Fra
2013 og fram til nå har man hatt forenklinger av en størrelse på
7 mrd. kr. Det betyr at man har hatt et mye senere tempo med denne
regjeringen enn de to siste årene, som det var vist til, med vår
regjering.
Ingunn Foss (H) [20:14:03]: Representanten Odd Omland sa
i sitt innlegg at regjeringspartiene driver med selvforherligelse
av næringspolitikken sin og skryter hemningsløst av sin politikk.
I dag står det i avisen Fædrelandsvennen:
«Vi var tidlig ute med mer målretta
tiltakspakker som hadde bidratt til lavere ledighet, slik vi gjorde
i 2009 da vi reddet Alcoa Lister, Bildelfabrikken og skapte aktivitet
i alle kommunene.»
Jeg har nå i dag snakket med flere
som kjenner denne saken, og det er veldig få som kjenner seg igjen
i denne beskrivelsen. Bildelfabrikken gikk faktisk konkurs i 2009. Kundene,
som var BMW, Ferrari og Porsche, gikk sammen med ansatte og andre
inn og garanterte for videre drift, og bedriften kom på beina igjen
og drives i dag videre av Benteler. Så kan representanten Odd Omland
fortelle hva de gjorde for å redde Alcoa på Lista og Bildelfabrikken,
eller er dette også bare retorikk uten rot i virkeligheten?
Ketil Kjenseth (V) [20:15:28]: Siden Venstre nå ifølge Dagens
Næringsliv har etablert en bestevennstrategi, må vi jo også snakke
litt pent om hva vi mener vi får til sammen med regjeringspartiene,
Høyre og Fremskrittspartiet, og med Kristelig Folkeparti, og jeg
synes at vi får til mye.
Så må vi skue noen år tilbake.
Hvis vi går åtte år tilbake, var vi innom en finanskrise, og så
kan en si at det har vært en oljepriskrise nå. Men når Arbeiderpartiet
messer og messer om den arbeidsledigheten: Ja, den er dessverre
litt for høy. Men i mitt fylke, Oppland, er den rekordlav, ikke rekordhøy.
I mai nå i 2017 var den på 1,5 pst, i mai 2009 var den på 2,8 pst,
så det bildet er ikke helt entydig.
Så var næringsministeren innom
forskning. Under den rød-grønne regjeringa var det vel et hvileskjær
i forskningen, og det ble vel uthvilt faktisk også i den regjeringa.
Nå er det en betydelig opptrapping. Det kommer næringslivet til
gode, det kommer, som representanten Kjerkol var inne på, også sykehussektoren,
helsesektoren og den framtidige helseindustrien til gode.
Så tilbake til Oppland, hvor vi
har mer enn 5 200 småbedrifter med færre enn 10 ansatte. I Hedmark
tror jeg det er nesten like mange, så det er et betydelig antall.
I hvert fall er de sjeleglad for å få mindre formuesskatt, for de
er ikke av dem som streber etter å ta ut utbytte. Nei, tvert imot,
de skal investere i driftsmidler, i bygg, i anlegg og ikke minst
i ansatte, og reiselivsnæringen går så det suser. De henter kunnskap
fra mange andre land, ansatte fra mange andre land. De er helt avhengige
av det. Når arbeidsledigheten er så lav som den er i Oppland nå
– og i Hedmark – er vi helt avhengige av mobilitet i arbeidsmarkedet.
Så kan vi vise til noe som ikke
direkte hadde med næringspolitikk å gjøre, men veibruksavgiften
ble gjeninnført på biodiesel i 2008, var det vel, og det førte til
at industriell biodrivstoffproduksjon i Norge ble fullstendig parkert
akkurat da de var i ferd med å sette opp en fabrikk. Hadde vi hatt
en fabrikk på plass, hadde vi hatt mye mer produksjon av det i Norge
i dag. Men det var mange faktorer som ikke akkurat brakte oss framover,
for Venstre sin del. Vi har gode venner nå, vi har aldri forhandlet
om dette med Arbeiderpartiet. Det kunne hende vi hadde fått til
noe lignende, men jeg er litt usikker på om vi skal tørre å ta den
sjansen, når vi ser tilbake.
Kristin Vinje (H) [20:18:42]: Grunnen til at jeg tok ordet,
var at både representanten Pollestad og representanten Juvik tydeligvis
irriterer seg over at vi bare står her og skryter av oss selv, og
at vi ikke tar alvoret i den situasjonen vi står i, inn over oss.
Men da tror jeg ikke verken Pollestad eller Juvik har lest hva som
står i meldingen, eller hørt hva vi faktisk sier, for vi sier helt
klart og tydelig at vi står overfor en omstilling, og vi er tydelige
på at vi må inn i det. Det er derfor vi kommer med denne meldingen
og uttrykker situasjonen og kommer med konkrete tiltak for nettopp
å møte den omstillingen vi står i.
Så må det være lov til å uttrykke
at man gleder seg over at ledigheten går ned, at veksten går opp,
og at vi får flere i jobb.
Når det gjelder regjeringens FoU-politikk,
er det ikke bare vi som skryter av den. I forbindelse med 2017-budsjettet
kunne vi i NIFUs statsbudsjettanalyse lese at aldri har FoU-utgiftene
utgjort en større andel av statsbudsjettet. Det er rett og slett
slutt på jojo-budsjetter når det gjelder investeringer i forskning
og utdanning. Investeringene i forskning og utdanning når nye høyder.
Direktøren i Forskningsrådet sa i forbindelse med dette statsbudsjettet:
«En slik forutsigbarhet har vi
aldri opplevd før! Vi har aldri opplevd faktisk å ha noe som ligner
på flerårsbudsjetter for forskning.»
Det er betegnende.
Vi har satset på forskning fra
første dag. Allerede i det justerte budsjettet for 2013 «rampet»
vi opp med en halv milliard kroner i forhold til det budsjettet
som ble lagt frem av den rød-grønne regjeringen. Og vi har fulgt
opp i hvert eneste budsjett siden. Miljøene ser det, statistikken
viser det. Det er en viktig del av det å forberede seg på fremtiden og
det å kunne skape nye jobber og sikre velferden.
Sivert Bjørnstad (FrP) [20:21:02]: Jeg skal straks takke
for debatten, men jeg synes det er et par ting som henger igjen
fra debatten. Det er bl.a. det at fortsatt går flere arbeiderpartipolitikere
opp på talerstolen og snakker om rekordhøy arbeidsledighet. Hvis
det ikke er lov til å si at noen har tungt for det, får jeg heller
si at det er bruk for voksenopplæring i denne sal. For det er sånn
at arbeidsledigheten i mai var på 2,6 pst. – ned fra 2,9 pst. i
mai i fjor. Hvis det er rekordhøyt, er det faktisk ikke mulig –
jeg husker, til tross for min relativt unge alder, at arbeidsledigheten
har vært høyere enn 2,6 pst., så det kan ikke stemme.
Jeg tror det er sånn at når man
har gått tom for argumenter, begynner man med retorikk. Da begynner
man å snakke om selvskryt hos den andre parten istedenfor å snakke om
sin egen politikk. Det har denne debatten båret preg av på slutten.
Representanten Botten sa at Trond
Giske hadde klar en industrimelding. Det er ikke riktig. Det var
en veldig generell næringsmelding, som oppsummerte tiltak, strategier, handlingsplaner
etc. Det var ingen industrimelding, det var en melding uten konkrete
forslag og tiltak.
Så henger fortsatt mitt tidligere
spørsmål til representanten Botten igjen i luften. Uansett om man
mener staten bør håndplukke selskaper eller ikke – det er mulig
det er feilsitering – er det i hvert fall noe i det, at det er staten
som skal gå inn og på en eller annen måte plukke ut hvem som skal
få, og hvem som ikke skal få. Når man beskylder oss for en for passiv
næringspolitikk, må det bety at man mener at noen får for mye. Hvis
man skal drive en mer spisset næringspolitikk, må man prioritere.
Noen må få mer, og noen må få mindre. Da synes jeg godt representanten
Botten eller andre fra opposisjonen kan svare på hvem de synes –
med dagens regime – får for mye fra SkatteFUNN, for mye fra Brukerstyrt
innovasjonsarena, hvem som får for mye av skattelettelsene, hvem
som får utnytte for mye av samferdselsløftet de siste årene. Det
er sånn at hvis man skal prioritere noe opp, må noe annet prioriteres
ned. Hvem disse taperne i framtidens næringsliv skal bli, får vi ikke
svar på. Det får ikke Stortinget svar på. Man får høre at mange
skal løftes opp. Men hvis man da løfter opp noen, er det på bekostning
av noen andre. Men hvem de andre er, får vi ikke svar på.
Til slutt vil jeg få lov til å
takke for en god debatt og, som jeg sa innledningsvis også, for
et godt arbeid i komiteen knyttet til denne saken.
Helge Orten (H) [20:24:13]: Jeg tenkte bare å runde av for
min del også. Det var en interessant debatt, jeg synes det er kjekt
å få lov til å diskutere litt næringspolitikk og ikke bare samferdselspolitikk,
selv om det er to sider av samme sak.
Jeg registrerte at representanten
Pollestad var litt misfornøyd med at kanskje noen av oss virket
litt fornøyd. Det er mulig at han forvekslet fornøyd med entusiastisk.
Vi snakket om omstilling og behovet for omstilling allerede lenge
før valget i 2013. Vår politikk er innrettet på at vi måtte igjennom
en omstillingsfase. Derfor er det viktig for oss å sørge for at
vi har en sterk satsing på samferdsel, som en viktig del av næringspolitikken.
Derfor er det viktig for oss å ha en rekordhøy satsing på innovasjon,
forskning, utvikling og SkatteFUNN, fordi det bidrar til omstillingsprosessen.
Derfor er det viktig å satse på realfag, på fagkompetanse, på yrkesfagene
og sørge for at industrien har de fagarbeiderne de skal ha, og den
kompetansen de trenger, for å utvikle seg videre. Derfor er det
også viktig for oss å sørge for å redusere formuesskatten, rett
og slett fordi hvis vi lar bedriftene beholde mer av kapitalen sin,
er jeg ganske overbevist om – iallfall ut fra alle tilbakemeldinger som
jeg får gjennom mine bedriftsbesøk – at da bruker bedriftene de
pengene fornuftig, til å trygge eksisterende arbeidsplasser, til
å stimulere til innovasjonsaktiviteter, til å sørge for at man skaper
nye jobber og nye produkt og til å sørge for at nye arbeidsplasser,
og lønnsomme arbeidsplasser, kommer på plass.
Den entusiasmen jeg viste for den
politikken – hvis det ble oppfattet som at jeg er fornøyd, er det
feil: Jeg er fornøyd med at vi har fått til såpass mye som vi har
gjort, men jeg er ikke fornøyd med at vi skal ha kommet i mål, for
det har vi ikke. Den dagen vi er i mål, skal jeg love både Pollestad
og andre at da slutter jeg i politikken. Det som er viktig her,
er å fortsette med den politikken, for det er nettopp denne politikken
som bedriftene våre og næringslivet vårt etterspør for å bidra til
at vi fortsatt kan ha et trykk på omstillingsprosessene, for at
vi fortsatt kan ha trykk på det å skape nye arbeidsplasser. Derfor
er jeg entusiastisk, og derfor er jeg også fornøyd med at vi greier
å gjennomføre den politikken vi gikk til valg på i 2013. Det mener
jeg må være helt innafor.
Så et lite innspill til representanten
Juvik. Jeg synes det er ganske lite opplysende i debatten hele tiden
å sammenligne jobbskaping – den jobbskapingen vi ser nå, i en situasjon
med et dramatisk fall i oljeprisen, og en situasjon de foregående
ti–femten årene med rekordhøy oljepris og en stor vekst innenfor
den sektoren. Det blir som å sammenligne epler og pærer – og det
opplyser ikke debatten.
Gunnar Gundersen (H) [20:27:26]: Hvis selvskryt er å erkjenne
utfordringer, lurer jeg på om en del rød-grønne talere gjør det,
når man sammenligner oljeprisfallet som vi har opplevd, med det
som kom med finanskrisen. Hvis man mener at det å si at vi traff
med medisineringen, vi traff med doseringen, og vi kom med tiltakene
til rett tid, er selvskryt, da erkjenner jeg at vi faktisk skryter
litt.
Jeg synes også det er litt morsomt
når representanten Botten snakker om moll. Det må i tilfelle være
da jeg omtalte hva Arbeiderpartiet faktisk skrev i sin merknad.
De skrev: «har reagert for sent, for svakt og for lite målrettet». Da
spør jeg: Erkjenner ikke Arbeiderpartiet at det å satse på samferdsel
og infrastruktur som bedriftene ber om, satse på næringsrettet forskning
og utvikling, satse på målrettede skatteletter som gjør at industrien
og næringslivet beholder mer av skattene selv, er aktiv næringspolitikk?
Er det sånn at jo snevrere man gjør politikken og tiltakene, jo mer
aktivt er det? Hvem skal bortprioriteres når man prioriterer? For
det må man også erkjenne, at hvis man skal prioritere noen, så må
man bortprioritere andre. Det får vi ikke svar på. Det er det interessante,
som også saksordføreren var inne på. Det er det interessante ved
å diskutere den prioriteringen som tydeligvis Arbeiderpartiet er
inne på.
Jeg merker meg at representanten
Botten trekker seg litt fra uttalelsen i Klassekampen, men det er
nok av utsagn i industriinnstillingen som peker i samme retning.
Man tror man har en glasskule. Man peker på hydrogen. Jeg har kjempetro
på hydrogen, jeg, men jeg er ikke i stand til å si om det er mye
bedre enn alt annet. På Hamar, i mitt hjemfylke, snakker man om
spillindustrien som framtidens store industri. Jeg ser at det er
et veldig aktivt miljø, som utvikler veldig mye interessant, men
jeg kan ikke si om de er bedre enn alle andre.
Jeg synes Heidi Nordby Lunde sa
det veldig godt: Politikere er ikke godt egnet til å plukke vinnere,
men markedstapere er godt egnet til å plukke politikere som deler
ut penger til dem. Det er de veldig gode til, og det har vi sett mange
eksempler på.
Jeg vil gjenta det jeg sa som avslutning
i mitt innlegg: Arbeiderpartiets signal om at de skal håndplukke
de bedriftene som skal støttes, er et varsel om framtidige katastrofer
og et signal om et nasjonalt feilsteg av store dimensjoner og konsekvenser.
Presidenten: Flere
har ikke bedt om ordet til sakene nr. 11–13.
Innstilling
fra næringskomiteen om Tilbaketrekning av Meld. St. 20 (2016–2017)
Pliktsystemet for torsketrålere (Innst. 442 S (2016–2017), jf.
Meld. St. 37 (2016–2017))
Presidenten: Ingen
har bedt om ordet.
Sakene nr. 15–22 er andre gangs
behandling av lovsaker. Presidenten vil foreslå at disse sakene
behandles under ett. – Det anses vedtatt.
Stortingets
vedtak til lov om statens ansatte mv. (statsansatteloven) (Lovvedtak 115 (2016–2017),
jf. Innst. 424 L (2016–2017) og Prop. 94 L (2016–2017))
Stortingets
vedtak til lov om endringar i husbankloven (handsaming av personopplysningar) (Lovvedtak 116 (2016–2017),
jf. Innst. 423 L (2016–2017) og Prop. 118 L (2016–2017))
Stortingets
vedtak til lov om Likestillings- og diskrimineringsombudet og Diskrimineringsnemnda
(diskrimineringsombudsloven) (Lovvedtak 117 (2016–2017), jf. Innst.
388 L (2016–2017) og Prop. 80 L (2016–2017))
Stortingets
vedtak til lov om likestilling og forbud mot diskriminering (likestillings-
og diskrimineringsloven) (Lovvedtak 118 (2016–2017), jf.
Innst. 389 L (2016–2017) og Prop. 81 L (2016–2017))
Stortingets
vedtak til lov om endringer i barnehageloven (rett til barnehageplass
for barn født i november m.m.) (Lovvedtak 119 (2016–2017), jf.
Innst. 325 L (2016–2017) og Prop. 101 L (2016–2017))
Stortingets
vedtak til lov om endringer i skipsarbeidsloven (rederiets garantiplikt) (Lovvedtak 120 (2016–2017),
jf. Innst. 429 L (2016–2017) og Prop. 136 L (2016–2017))
Stortingets
vedtak til lov om endringar i luftfartslova (restriksjonsområde) (Lovvedtak 121 (2016–2017),
jf. Innst. 444 L (2016–2017) og Prop. 144 L (2016–2017))
Stortingets
vedtak til lov om endringer i vegtrafikkloven (Lovvedtak 122 (2016–2017), jf.
Innst. 443 L (2016–2017) og Prop. 145 LS (2016–2017))
Presidenten: Ingen
har bedt om ordet til sakene nr. 15–22.
Etter at det
var ringt til votering, uttalte
presidenten: Da
er Stortinget klar til å gå til votering.
Presidenten: Under
debatten er det satt fram i alt tre forslag. Det er forslagene nr.
1–3, fra Snorre Serigstad Valen på vegne av Sosialistisk Venstreparti.
Det voteres over forslag nr. 1,
fra Sosialistisk Venstreparti. Forslaget lyder:
«Stortinget samtykker i at godtgjørelsene
for stortingsrepresentanter, regjeringsmedlemmer og statsminister
reguleres tilsvarende en økning på 0,9 prosent av en gjennomsnittlig
alderspensjon på 230 000 kroner, med virkning fra 1. mai 2017:

Stortingsrepresentanter:       908 994 kroner
Regjeringsmedlemmer:      1 296 282 kroner
Statsminister:                     1 595 308 kroner»
Forslaget fra Sosialistisk Venstreparti
ble med 92 mot 4 stemmer ikke bifalt.
(Voteringsutskrift kl. 20.40.17)
Presidenten: Det
voteres over forslag nr. 2, fra Sosialistisk Venstreparti. Forslaget
lyder:
«Stortinget samtykker i at godtgjørelsene
for stortingsrepresentanter, regjeringsmedlemmer og statsminister
reguleres med 0,9 prosent, tilsvarende årets trygdeoppgjør, og fastsettes
til følgende, med virkning fra 1. mai 2017:

Stortingsrepresentanter:       915 090 kroner
Regjeringsmedlemmer:      1 305 864 kroner
Statsminister:                     1 607 581 kroner»
Miljøpartiet De Grønne har varslet
støtte til forslaget.
Forslaget fra Sosialistisk Venstreparti
ble med 90 mot 5 stemmer ikke bifalt.
(Voteringsutskrift kl. 20.40.37)
Presidenten: Det
voteres over forslag nr. 3, fra Sosialistisk Venstreparti. Forslaget
lyder:
«I tråd med den kronemessige lønnsveksten
for en ansatt med gjennomsnittslønn samtykker Stortinget i at følgende
godtgjørelser fastsettes med virkning fra 1. mai 2017:

Stortingsrepresentanter:       915 828 kroner
Regjeringsmedlemmer:      1 303 116 kroner
Statsminister:                     1 602 142 kroner»
Forslaget fra Sosialistisk Venstreparti
ble med 91 mot 5 stemmer ikke bifalt.
(Voteringsutskrift kl. 20.40.55)
Presidentskapet
hadde innstilt til Stortinget å gjøre slikt
Stortinget samtykker i at følgende
godtgjørelser fastsettes med virkning fra 1. mai 2017:
Stortingsrepresentanter
kr 928 602 per år
Regjeringsmedlemmer
kr 1 325 358 per
år
Statsminister
kr 1 631 346 per
år
Presidenten: Sosialistisk
Venstreparti og Miljøpartiet De Grønne har varslet at de vil stemme
imot.
Presidentskapets innstilling ble
bifalt med 86 mot 6 stemmer.
(Voteringsutskrift kl. 20.41.36)
Komiteen hadde
innstilt til Stortinget å gjøre slikt
Meld. St. 30 (2016–2017) – Verksemda
til Avinor AS – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt fram ett forslag, fra Kjell-Idar Juvik på vegne
av Arbeiderpartiet og Senterpartiet. Forslaget lyder:
«Stortinget ber regjeringen utforme
en helhetlig luftfartsstrategi for Norge i en egen stortingsmelding.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Arbeiderpartiet og
Senterpartiet ble med 54 mot 42 stemmer ikke bifalt.
(Voteringsutskrift kl. 20.42.23)
Komiteen hadde
innstilt til Stortinget å gjøre slikt
Dokument 8:85 S (2016–2017) – Representantforslag fra
stortingsrepresentantene Else-May Botten, Lise Christoffersen, Hugo
Bjørnstad, Magne Rommetveit og Eirik Sivertsen om en helhetlig luftfartsstrategi
– vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt fram ett forslag, fra Magne Rommetveit på vegne
av Arbeiderpartiet og Senterpartiet. Forslaget lyder:
«Stortinget ber regjeringen legge
frem en stortingsmelding om taxinæringen.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Arbeiderpartiet og
Senterpartiet ble med 55 mot 41 stemmer ikke bifalt.
(Voteringsutskrift kl. 20.43.20)
Komiteen hadde
innstilt til Stortinget å gjøre slikt
Dokument 8:115 S (2016–2017) –
Representantforslag fra stortingsrepresentantene Janne Sjelmo Nordås,
Trygve Slagsvold Vedum, Heidi Greni, Anne Tingelstad Wøien og Per
Olaf Lundteigen om å be regjeringen legge frem en stortingsmelding
om taxinæringen – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt fram i alt fire forslag. Det er
forslag
nr. 1, fra Åse Michaelsen på vegne av Fremskrittspartiet
forslag
nr. 2, fra Kjell Ingolf Ropstad på vegne av Kristelig Folkeparti
forslagene
nr. 3 og 4, fra Snorre Serigstad Valen på vegne av Sosialistisk
Venstreparti
Det voteres over forslag nr. 4,
fra Sosialistisk Venstreparti. Forslaget lyder:
«Stortinget ber regjeringen oppnevne
en personvernkommisjon som vurderer utfordringer for personvernet.»
Senterpartiet, Venstre og Miljøpartiet
De Grønne har varslet støtte til forslaget.
Forslaget fra Sosialistisk Venstreparti
ble med 81 mot 15 stemmer ikke bifalt.
(Voteringsutskrift kl. 20.44.35)
Presidenten: Det
voteres over forslag nr. 1, fra Fremskrittspartiet. Forslaget lyder:
«Stortinget ber regjeringen fremme
forslag for Stortinget som sikrer at tilbydere av internettjenester
lagrer abonnementsinformasjon og IP-adresser i minst seks måneder.»
Voteringstavlene viste at
det var avgitt 79 mot og 16 stemmer for forslaget fra Fremskrittspartiet.
(Voteringsutskrift kl. 20.44.51)
Erlend Wiborg (FrP) (fra salen): Jeg stemte feil. Jeg skulle
stemt for.
Presidenten: Da
blir resultatet at 17 stemte for og 78 stemte mot forslaget fra
Fremskrittspartiet – og forslaget er dermed ikke bifalt.
Det voteres over forslag nr. 3,
fra Sosialistisk Venstreparti. Forslaget lyder:
«Stortinget ber regjeringen utrede
hvilke tiltak som vil være mest effektive for å bekjempe overgrep
og overgrepsbilder av barn spredd over internett, herunder vurdere
en styrking av kompetanse og ressurser i politiet. I denne anledning
bes det utredet erfaringer med lagring av IP-adresser i 3 uker.»
Senterpartiet, Venstre og Miljøpartiet De Grønne har varslet støtte
til forslaget.
Forslaget fra Sosialistisk Venstreparti
ble med 81 mot 15 stemmer ikke bifalt.
(Voteringsutskrift kl. 20.45.25)
Presidenten: Det
voteres over forslag nr. 2, fra Kristelig Folkeparti. Forslaget
lyder:
«Stortinget ber regjeringen fremme
forslag for Stortinget som sikrer at tilbydere av internettjenester
lagrer abonnementsinformasjon og IP-adresser i inntil seks måneder.»
Fremskrittspartiet har varslet
subsidiær støtte til forslaget.
Forslaget fra Kristelig Folkeparti
ble med 74 mot 21 stemmer ikke bifalt.
(Voteringsutskrift kl. 20.45.55)
Komiteen hadde
innstilt til Stortinget å gjøre slikt
Stortinget ber regjeringen utrede
om det rettslige handlingsrommet for generell lagring av IP-adresser
og relevant trafikkdata bør utvides, som et nødvendig virkemiddel
i kampen mot kriminalitet, herunder overgrep mot barn. Utredningen
må inkludere hvordan hensynet til personvern og internasjonale forpliktelser
kan ivaretas.
Presidenten: Kristelig
Folkeparti, Senterpartiet og Miljøpartiet De Grønne har varslet
subsidiær støtte til innstillingen.
Venstre og Sosialistisk Venstreparti
har varslet at de vil stemme imot.
Komiteens innstilling ble bifalt
med 86 mot 8 stemmer.
(Voteringsutskrift kl. 20.46.24)
Videre var innstilt:
Dokument 8:82 S (2016–2017) – Representantforslag fra
stortingsrepresentantene Knut Arild Hareide, Kjell Ingolf Ropstad
og Hans Fredrik Grøvan om utvidet lagringsplikt av IP-adresser for
å beskytte barn mot overgrep – vedlegges protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
Meld. St. 36 (2016–2017) – Veivalg
i norsk utenriks- og sikkerhetspolitikk – vedlegges protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
Meld. St. 24 (2016–2017) – Felles
ansvar for felles fremtid – Bærekraftsmålene og norsk utviklingspolitikk
– vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt fram ett forslag, fra Snorre Serigstad Valen
på vegne av Sosialistisk Venstreparti. Forslaget lyder:
«Stortinget ber regjeringen gjennomføre
en helhetlig og uavhengig evaluering av utenriks- og utviklingspolitiske
virkemidler i norsk politikk overfor palestinerne og Israel. Evalueringen
skal inneholde en gjennomgang og vurdering av mål, virkemidler og
allianser som har blitt brukt siden Oslo-avtalens inngåelse, i det
øyemed å sikre at Norge fører en mest mulig hensiktsmessig politikk
for å bidra til opprettelsen av en selvstendig og uavhengig palestinsk
stat og sikre en varig fredsavtale mellom Israel og Palestina.»
Forslaget fra Sosialistisk Venstreparti
ble med 92 mot 3 stemmer ikke bifalt.
(Voteringsutskrift kl. 20.47.59)
Komiteen hadde
innstilt til Stortinget å gjøre slikt
Dokument 8:114 S (2016–2017) –
Representantforslag fra stortingsrepresentant Bård Vegar Solhjell
om en helhetlig og uavhengig evaluering av utenriks- og utviklingspolitiske
virkemidler i norsk politikk overfor Israel og Palestina – vedlegges
protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
Stortinget samtykker i at Forsvarsdepartementet
i 2017 kan starte opp nye investeringsprosjekt, medrekna større eigedoms-,
byggje- og anleggsprosjekt, omtala i kapittel 2 Nye eigedoms-, byggje- og anleggsprosjekt
for godkjenning og kapittel 3 Nye materiellprosjekt for godkjenning i den
framlagde proposisjonen, innanfor dei gjevne kostnadsrammene.
Komiteens innstilling ble enstemmig
bifalt.
Presidenten: Under
debatten er det satt fram i alt to forslag. Det er forslagene nr.
1 og 2, fra Ola Elvestuen på vegne av Kristelig Folkeparti, Senterpartiet,
Venstre og Sosialistisk Venstreparti. Det voteres over forslagene.
Forslag nr. 1 lyder:
«Stortinget ber regjeringa sikre
at det norske forsvaret har eigna helikopterstøtte for Hæren lokalisert
på Bardufoss.»
Forslag nr. 2 lyder:
«Stortinget ber regjeringa sikre
at det sentrale helikoptermiljøet vert vidareført på Bardufoss for
å oppnå operative og logistiske synergieffektar for effektiv drift og
sikre at funksjonane operativ og teknisk leiing, utdanning, trening,
vedlikehald, logistikk og administrasjon vert verande på Bardufoss.»
Miljøpartiet De Grønne har varslet
støtte til forslagene.
Forslagene fra Kristelig Folkeparti,
Senterpartiet, Venstre og Sosialistisk Venstreparti ble med 74 mot
21 stemmer ikke bifalt.
(Voteringsutskrift kl. 20.49.22)
Komiteen hadde
innstilt til Stortinget å gjøre slikt
Dokument 8:77 S (2016–2017) – Representantforslag fra
stortingsrepresentantene Liv Signe Navarsete, Torgeir Knag Fylkesnes,
Trine Skei Grande og Knut Arild Hareide om sikring av egnet helikopterkapasitet
for Hæren og videreføring av hovedbase for helikopter på Bardufoss
– vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt fram i alt ti forslag. Det er
forslagene
nr. 1–5, fra Else-May Botten på vegne av Arbeiderpartiet, Senterpartiet
og Sosialistisk Venstreparti
forslagene
nr. 6 og 7, fra Torgeir Knag Fylkesnes på vegne av Sosialistisk
Venstreparti
forslag
nr. 8, fra Else-May Botten på vegne av Arbeiderpartiet, Sosialistisk
Venstreparti og Miljøpartiet De Grønne
forslag
nr. 9, fra Torgeir Knag Fylkesnes på vegne av Sosialistisk Venstreparti
og Miljøpartiet De Grønne
forslag
nr. 10, fra Else-May Botten på vegne av Arbeiderpartiet, Sosialistisk
Venstreparti og Miljøpartiet De Grønne
Det voteres over forslagene nr.
1–4, fra Arbeiderpartiet, Senterpartiet og Sosialistisk Venstreparti.
Forslag nr. 1 lyder:
«Stortinget ber regjeringen gjennomgå
virkemiddelapparatet og rette innsatsen inn mot satsing på strategisk
viktige næringer der (i) vekst- og verdiskapingspotensialet er stort,
(ii) vi har naturgitte eller kompetansemessige fortrinn, og (iii)
det er store samspillseffekter med teknologi og kompetanse på tvers
av næringer.»
Forslag nr. 2 lyder:
«Stortinget ber regjeringen gjennomføre
en «digital vask» hvor lovverket evalueres opp mot nye teknologiske
muligheter, slik som autonomi og stordata, og fremme forslag slik
at innovasjonshindre fjernes.»
Forslag nr. 3 lyder:
«Stortinget ber regjeringen sikre
at CO2-kompensasjonsordningen
videreføres på dagens nivå, med minst 75 pst. kompensasjon også
etter 2020.»
Forslag nr. 4 lyder:
«Stortinget ber regjeringen endre
Enovas mandat og programmer slik at kvotepliktig sektor blir inkludert
på like vilkår som industri som ligger utenfor kvotepliktig sektor.»
Miljøpartiet De Grønne har varslet
støtte til forslagene.
Forslagene fra Arbeiderpartiet,
Senterpartiet og Sosialistisk Venstreparti ble med 55 mot 41 stemmer
ikke bifalt.
(Voteringsutskrift kl. 20.50.56)
Presidenten: Det
voteres over forslagene nr. 6 og 7, fra Sosialistisk Venstreparti.
Forslag nr. 6 lyder:
«Stortinget ber regjeringen utrede
tiltak for utnyttelse av avfall fra fiskeri og havbruk og organisk
avfall fra industrien til produksjon av biogass og biogjødsel. Utredningen
skal synliggjøre verdiskapingseffekter ved full utnyttelse av avfallet.»
Forslag nr. 7 lyder:
«Stortinget ber regjeringen utrede
hvordan staten kan sikre sterkere nasjonal forankring for viktige
bedrifter innenfor strategiske næringer.»
Miljøpartiet De Grønne har varslet
støtte til forslagene.
Forslagene fra Sosialistisk Venstreparti
ble med 92 mot 4 stemmer ikke bifalt.
(Voteringsutskrift kl. 20.51.18)
Presidenten: Det
voteres over forslag nr. 9, fra Sosialistisk Venstreparti og Miljøpartiet
De Grønne. Forslaget lyder:
«Stortinget ber regjeringen utarbeide
krav i forskrift til lov om offentlige anskaffelser om at alle nye
ferger og rutebåter benytter lav- eller nullutslippsteknologi når
teknologien tilsier dette.»
Arbeiderpartiet og Venstre har
varslet støtte til forslaget.
Forslaget fra Sosialistisk Venstreparti
og Miljøpartiet De Grønne ble med 57 mot 39 stemmer ikke bifalt.
(Voteringsutskrift kl. 20.51.41)
Presidenten: Det
voteres over forslag nr. 8, fra Arbeiderpartiet, Sosialistisk Venstreparti
og Miljøpartiet De Grønne. Forslaget lyder:
«Stortinget ber regjeringen fremme
for Stortinget forslag til ny ordning i GIEK som dekker både politisk og
kommersiell risiko knyttet til fornybarinvesteringer i utviklingsland,
slik at det kan behandles i forbindelse med statsbudsjettet for
2018.»
Senterpartiet og Venstre har varslet
støtte til forslaget.
Forslaget fra Arbeiderpartiet,
Sosialistisk Venstreparti og Miljøpartiet De Grønne ble med 50 mot
46 stemmer ikke bifalt.
(Voteringsutskrift kl. 20.52.06)
Presidenten: Det
voteres over forslag nr. 10, fra Arbeiderpartiet, Sosialistisk Venstreparti
og Miljøpartiet De Grønne. Forslaget lyder:
«Stortinget ber regjeringen utarbeide
krav i forskrift til lov om offentlige anskaffelser om at alle nye
ferger og rutebåter benytter lav- eller nullutslippsteknologi når
situasjonen tilsier at det er mulig.»
Kristelig Folkeparti, Senterpartiet
og Venstre har varslet støtte til forslaget.
Forslaget fra Arbeiderpartiet,
Sosialistisk Venstreparti og Miljøpartiet De Grønne ble bifalt med
52 mot 44 stemmer.
(Voteringsutskrift kl. 20.52.34)
Presidenten: Det
voteres over forslag nr. 5, fra Arbeiderpartiet, Senterpartiet og
Sosialistisk Venstreparti. Forslaget lyder:
«Stortinget ber regjeringen gjennomgå
handlingsrommet for statlige låne- og garantiordninger til norsk industri,
innenfor EØS-avtalen, og komme tilbake til Stortinget på egnet måte.»
Høyre, Fremskrittspartiet, Kristelig
Folkeparti, Venstre og Miljøpartiet De Grønne har varslet støtte
til forslaget.
Forslaget fra Arbeiderpartiet,
Senterpartiet og Sosialistisk Venstreparti ble enstemmig bifalt.
Komiteen hadde
innstilt til Stortinget å gjøre slikt
Stortinget ber regjeringen fremme
en stortingsmelding om helseindustrien.
Stortinget ber regjeringen fremme
tiltak for å bidra til tettere kobling mellom design- og merkevaredrevet
industri og råvareindustrien
Stortinget ber regjeringen utarbeide
en industristrategi for hydrogen.
Stortinget ber regjeringen utrede
hvordan en risikoordning for offentlige anskaffelser kan utformes,
og komme tilbake til Stortinget med en sak på egnet måte.
Presidenten: Det
voteres over II, III og IV.
Høyre og Fremskrittspartiet har
varslet at de vil stemme imot.
Komiteens innstilling ble bifalt
med 52 mot 43 stemmer.
(Voteringsutskrift kl. 20.53.16)
Presidenten: Det
voteres over I.
Komiteens innstilling ble enstemmig
bifalt.
Videre var innstilt:
Meld. St 27 (2016–2017) – Industrien
– grønnere, smartere og mer nyskapende – vedlegges protokollen.
Komiteens innstilling ble enstemmig
bifalt
Presidenten: Under
debatten er det satt fram i alt fem forslag. Det er forslagene nr.
1–5, fra Pål Farstad på vegne av Venstre.
Det voteres over forslagene nr.
2 og 3, fra Venstre.
Forslag nr. 2 lyder:
«Stortinget ber regjeringen foreta
en fullstendig gjennomgang av regler, forskrifter og lovverk som
regulerer næringslivet med det formål å sanere regler, forskrifter
og lovverk som ikke lenger er nødvendig eller har utspilt sin rolle.
Som et ledd i et slikt arbeid ber Stortinget regjeringen fremme
forslag om å avvikle omstillingsloven.»
Forslag nr. 3 lyder:
«Stortinget ber regjeringen vurdere
om og eventuelt hvordan den britiske ordningen «one in, two out»
kan overføres til Norge, og legge fram en slik vurdering i forbindelse
med statsbudsjettet for 2018.»
Forslagene fra Venstre ble med
91 mot 5 stemmer ikke bifalt.
(Voteringsutskrift kl. 20.54.07)
Presidenten: Det
voteres over forslagene nr. 1, 4 og 5, fra Venstre.
Forslag nr. 1 lyder:
«Stortinget ber regjeringen snarest
fremme forslag i tråd med Regnskapslovutvalgets anbefaling om å
fjerne kravet til årsberetning for mindre foretak og forslag til konkretisering
av gjennomføring av begrenset regnskapsplikt for små foretak.»
Forslag nr. 4 lyder:
«Stortinget ber regjeringen i forbindelse
med statsbudsjettet for 2018 fremme forslag om å heve omsetningsgrensen
for rett til årlig mva.-oppgavetermin til minimum 2 mill. kroner.»
Forslag nr. 5 lyder:
«Stortinget ber regjeringen videreføre
dagens bestemmelser knyttet til innrapportering og skattlegging av
personalrabatter og naturalytelser knyttet til tredjepartsytelser.»
Miljøpartiet De Grønne har varslet
støtte til forslagene.
Forslagene fra Venstre ble med
90 mot 6 stemmer ikke bifalt.
(Voteringsutskrift kl. 20.54.30)
Komiteen hadde
innstilt til Stortinget å gjøre slikt
Dokument 8:81 S (2016–2017) – Representantforslag fra
stortingsrepresentantene Terje Breivik, Sveinung Rotevatn og Pål
Farstad om en enklere hverdag for landets små og mellomstore bedrifter
– vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt fram i alt 15 forslag. Det er forslagene nr.
1–15, fra Pål Farstad på vegne av Venstre. Det voteres over forslagene.
Forslag nr. 1 lyder:
«Stortinget ber regjeringen vri
forskningen fra det fossile til det grønne, slik at klimahensyn
ligger til grunn som et eksplisitt kriterium for tildelinger av forsknings-
og innovasjonsmidler der dette er relevant.»
Forslag nr. 2 lyder:
«Stortinget ber regjeringen påse
at forsknings- og utdanningsinstitusjoner som i hovedsak er finansiert
av det offentlige, etablerer strategier for hvordan de skal bidra
til grønn konkurransekraft.»
Forslag nr. 3 lyder:
«Stortinget ber regjeringen sørge
for at lavutslippsløsninger prioriteres i hele det offentlige virkemiddelapparatet.»
Forslag nr. 4 lyder:
«Stortinget ber regjeringen ta
et initiativ overfor øvrige nordiske eiere om å vurdere en mulig
sammenslåing mellom den Nordiske Investeringsbanken og Nordic Environment
Finance Corporation.»
Forslag nr. 5 lyder:
«Stortinget ber regjeringen støtte
opp om en utvikling i retning av mer ensartet og sammenlignbar klimarelatert
rapportering på tvers av land, sektorer og foretak gjennom å gå
foran, som ved å være først ute med å innføre Financial Stability
Board (FSB) sin anbefalingsstandard for rapportering av klimarelatert
risiko når den foreligger.»
Forslag nr. 6 lyder:
«Stortinget ber regjeringen benytte
offentlig sektors innkjøpsmakt for å akselerere det grønne skiftet
og stimulere til innovasjon og teknologiadopsjon gjennom aktivt
å fremme innovative og klimavennlige produkter og tjenester, og
stimulere til grønn innovasjon gjennom sine innkjøp.»
Forslag nr. 7 lyder:
«Stortinget ber regjeringen på
egnet måte, og i samarbeid med de berørte næringer, legge fram en
plan for operasjonalisering av de ulike næringers veikart for å nå
målene om nullutslipp i 2050.»
Forslag nr. 8 lyder:
«Stortinget ber regjeringen innføre
elektronisk veiprising, spesielt for tungtrafikk, som legger til
rette for mest mulig rasjonell bruk av kjøretøy og infrastruktur
i tråd med Grønn skattekommisjons anbefalinger.»
Forslag nr. 9 lyder:
«Stortinget ber regjeringen sørge
for at konsesjoner brukes til å sikre markeder for grønne løsninger
og effektiv ressursbruk i tråd med anbefalingene fra ekspertutvalget
for grønn konkurransekraft.»
Forslag nr. 10 lyder:
«Stortinget ber regjeringen sikre
målrettet teknologiutvikling gjennom å opprette et strategiorgan
med ansvar for å følge opp industriens veikart, en Prosess21, tilsvarende
OG21 og Energi21.»
Forslag nr. 11 lyder:
«Stortinget ber regjeringen stille
krav om utarbeidelse av sensitivitetsanalyser av etterspørsel og
karbonpris i forbindelse med planer for utbygging og drift av eventuelle
nye felt.»
Forslag nr. 12 lyder:
«Stortinget ber regjeringen innrette
virkemidlene i jordbruket slik at klimagassutslippene reduseres
og utløser økt etterspørsel etter mer klimavennlige matvarer og
produkter, basert på høy kvalitet, unike norske fortrinn og høy
utnyttelse av det norske ressursgrunnlaget.»
Forslag nr. 13 lyder:
«Stortinget ber regjeringen påse
at det utvikles enklere og mer egnede omforente metoder for livsløpsbetraktninger
som fremmer gode forbrukervalg.»
Forslag nr. 14 lyder:
«Stortinget ber regjeringen legge
til rette for økt bruk av tre i bygg, blant annet ved å videreutvikle
standarder og styrke samarbeidet mellom treindustrien og FoU-miljøene
om forskning, innovasjon og kompetanseutvikling.»
Forslag nr. 15 lyder:
«Stortinget ber regjeringen trappe
opp forskningsinnsatsen mot marine næringer.»
Miljøpartiet De Grønne har varslet
støtte til forslagene.
Forslagene fra Venstre ble med
90 mot 6 stemmer ikke bifalt.
(Voteringsutskrift kl. 20.55.22)
Komiteen hadde
innstilt til Stortinget å gjøre slikt
Dokument 8:94 S (2016–2017) – Representantforslag fra
stortingsrepresentantene Ketil Kjenseth, Pål Farstad, Abid Q. Raja
og Terje Breivik om økt grønn konkurransekraft – vedlegges protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
Meld. St. 37 (2016–2017) – Tilbaketrekning
av Meld. St. 20 (2016–2017) Pliktsystemet for torsketrålere – vedlegges
protokollen.
Komiteens innstilling ble enstemmig
bifalt.
Presidenten: Sakene
nr. 15–22 er andre gangs behandling av lovvedtak og gjelder lovvedtakene
115 til og med 122.
Det foreligger ingen anmerkninger,
og Stortingets lovvedtak er dermed bifalt ved andre gangs behandling
og blir å sende Kongen i overensstemmelse med Grunnloven.
Referat
Presidenten: Det
foreligger ikke noe referat. Dermed er dagens kart ferdigbehandlet.
Forlanger noen ordet før møtet
heves? – Møtet er hevet.

Møtet hevet kl. 20.57.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no