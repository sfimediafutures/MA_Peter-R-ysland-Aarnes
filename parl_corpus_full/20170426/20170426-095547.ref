
﻿
Dato: 26.04.2017
President: Olemic Thommessen
Innhold

President: Olemic Thommessen
Presidenten: Representantene
Gunvor Eldegard,
Lise Christoffersen,
Øyvind Halleraker,
Hadia Tajik,
Tove Karoline Knutsen,
Frank J. Jenssen,
Ingjerd Schou og
Irene Johansen,
som har vært permittert, har igjen tatt sete.
Fra Senterpartiets stortingsgruppe
foreligger søknad om permisjon for representanten Per Olaf Lundteigen i dagene
2. og 3. mai for å delta i møte i Nordisk råd i Brussel.
Etter forslag
fra presidenten ble enstemmig besluttet:
Søknaden
behandles straks og innvilges.
Vararepresentanten,
Gerd Eli Berge,
innkalles for å møte i permisjonstiden.
Presidenten: Representanten
Lene Vågslid vil fremsette tre representantforslag.
Lene Vågslid (A) [10:00:59]: På vegner av representantane
Hadia Tajik, Kari Henriksen, Jorodd Asphjell og meg sjølv vil eg
setje fram eit representantforslag om å styrkje arbeidet mot valdtekt.
Dernest vil eg setje fram eit representantforslag
på vegner av Lise Christoffersen, Stine Renate Håheim, Sonja Mandt,
Tove Karoline Knutsen, Christian Tynning Bjørnø, Kari Henriksen
og meg sjølv om å styrkje oppfølginga i reetableringsfasen for personar
utsette for vald i nære relasjonar og eit representantforslag på
vegner av dei same personane om å styrkje arbeidet mot vald mot
eldre.
Presidenten: Representanten
Dag Terje Andersen vil fremsette et representantforslag.
Dag Terje Andersen (A) [10:01:50]: På vegne av representantene
Jonas Gahr Støre, Rigmor Aasrud, Lise Christoffersen, Tove-Lise
Torve, Martin Henriksen, Odd Omland, Stine Renate Håheim, Kari Henriksen
og meg selv har jeg gleden av å framsette et forslag om en handlingsplan
for et seriøst og organisert arbeidsliv.
Presidenten: Representanten
Geir Sigbjørn Toskedal vil fremsette et representantforslag.
Geir Sigbjørn Toskedal (KrF) [10:02:21]: På vegne av stortingsrepresentantene
Line Henriette Hjemdal, Geir Jørgen Bekkevold, Anders Tyvand og
meg selv setter jeg fram et forslag om en stortingsmelding om en
styrket kulturskole for framtiden.
Presidenten: Representanten
Trygve Slagsvold Vedum vil fremsette et representantforslag.
Trygve Slagsvold Vedum (Sp) [10:02:50]: På vegne av stortingsrepresentantene
Jonas Gahr Støre, Torgeir Micaelsen, Kjersti Toppe, Knut Arild Hareide,
Olaug V. Bollestad, Audun Lysbakken, Rasmus Hansson og meg selv
har jeg æren av å framsette et representantforslag om daglig fysisk
aktivitet i skolen og en handlingsplan for fysisk aktivitet.
Presidenten: Representanten
Bård Vegar Solhjell vil fremsette et representantforslag.
Bård Vegar Solhjell (SV) [10:03:30]: På vegner av berre meg
sjølv, faktisk, (munterheit i salen) har eg like fullt den store
æra å setje fram representantforslag om ei heilskapleg og uavhengig
evaluering av utanriks- og utviklingspolitiske verkemiddel i norsk
politikk overfor Israel og Palestina.
Presidenten: Representanten
Janne Sjelmo Nordås vil fremsette et representantforslag.
Janne Sjelmo Nordås (Sp) [10:04:05]: På vegne av stortingsrepresentantene
Trygve Slagsvold Vedum, Heidi Greni, Anne Tingelstad Wøien, Per
Olaf Lundteigen og meg selv fremmer jeg forslag om å be regjeringen
legge fram en stortingsmelding om drosjenæringen.
Presidenten: Representanten
Kirsti Bergstø vil fremsette fire representantforslag.
Kirsti Bergstø (SV) [10:04:33]: Det er en glede å fremme
forslag på vegne av representantene Karin Andersen, Audun Lysbakken
og meg selv om å sikre et profittfritt barnevern.
Det er også en glede å fremme forslag
på vegne av Karin Andersen, Audun Lysbakken og meg selv om strakstiltak
for å sikre trygg fødselsomsorg.
På vegne av representantene Torgeir
Knag Fylkesnes og meg selv fremmes forslag om endring i omstillingsloven.
Og på vegne av representantene Karin
Andersen og meg selv fremmes forslag om rett til pensjonsslipp på
papir tilsendt i posten.
Presidenten: Representanten
Marit Arnstad vil fremsette et representantforslag.
Marit Arnstad (Sp) [10:05:37]: På vegne av Janne Sjelmo Nordås,
Liv Signe Navarsete og meg sjøl vil jeg fremme et forslag om Kjeller
flyplass.
Presidenten: Representanten
Kari Henriksen vil fremsette et representantforslag.
Kari Henriksen (A) [10:05:58]: På vegne av stortingsrepresentantene
Jan Bøhler, Hadia Tajik, Lene Vågslid, Jorodd Asphjell og meg selv
har jeg den glede å framsette representantforslag om å bekjempe
gjengkriminalitet og organisert kriminalitet.
Presidenten: Representanten
Olaug V. Bollestad vil fremsette et representantforslag.
Olaug V. Bollestad (KrF) [10:06:22]: På vegne av representantene
Hans Fredrik Grøvan, Kjell Ingolf Ropstad og meg selv vil jeg framsette
et representantforslag om arbeidsvilkår for sykehusansatte.
Presidenten: Representanten
Hans Olav Syversen vil fremsette et representantforslag.
Hans Olav Syversen (KrF) [10:06:48]: På vegne av representantene
Line Henriette Hjemdal, Hans Fredrik Grøvan, Kjell Ingolf Ropstad,
Geir Sigbjørn Toskedal og undertegnede har jeg gleden av å framsette
et forslag om tiltak for å styrke forbrukernes rettigheter i handel
med bolig.
Presidenten: Representanten
Karin Andersen vil fremsette fire representantforslag.
Karin Andersen (SV) [10:07:14]: På vegne av stortingsrepresentantene
Audun Lysbakken og meg sjøl vil jeg sette fram to forslag, det ene
om tillitsreform i skolen, det andre om styrket spesialpedagogisk
oppfølging i en inkluderende skole.
På vegne av stortingsrepresentantene
Kirsti Bergstø, Aud Herbjørg Kvalvik og meg sjøl vil jeg sette fram
forslag om å sikre likeverdige pensjonsordninger uavhengig av driftsform,
jf. Sykepleierordningen, slik at ansatte rett beholder minst like
gode pensjonsytelser som før ved anbudsutsetting av virksomhet i
offentlig sektor, og – til slutt – på vegne av stortingsrepresentantene
Aud Herbjørg Kvalvik og meg sjøl forslag om bedre vilkår for enslige mindreårige
asylsøkere.
Presidenten: Representanten
Kjell Ingolf Ropstad vil fremsette to representantforslag.
Kjell Ingolf Ropstad (KrF) [10:08:14]: På vegne av representantene
Knut Arild Hareide, Hans Fredrik Grøvan og meg selv har jeg gleden
av å sette fram et forslag om lagringsplikt av IP-adresser for å
beskytte barn mot overgrep.
Og på vegne av representantene Geir
Jørgen Bekkevold, Anders Tyvand, Olaug V. Bollestad og meg selv
har jeg gleden av å sette fram et forslag om tiltak for å bekjempe
voldtekt.
Presidenten: Representanten
Line Henriette Hjemdal vil fremsette et representantforslag.
Line Henriette Hjemdal (KrF) [10:08:45]: På vegne av stortingsrepresentantene
Rigmor Andersen Eide, Geir Sigbjørn Toskedal, Geir Jørgen Bekkevold
og meg selv vil jeg fremme et representantforslag om nedsettelse
av et offentlig utvalg som skal foreta en gjennomgang av konkurransesituasjonen
på norsk sokkel.
Presidenten: Representanten
Per Olaf Lundteigen vil fremsette to representantforslag.
Per Olaf Lundteigen (Sp) [10:09:23]: På vegne av representantene
Janne Sjelmo Nordås, Kjersti Toppe, Trygve Slagsvold Vedum og meg
sjøl vil jeg fremme forslag om at pensjonister som ber om det, skal
få tilsendt utbetalingsmeldinger fra Arbeids- og velferdsetaten
på papir hver måned, og – videre – representantforslag fra representantene
Kjersti Toppe og meg sjøl om et krafttak for et anstendig norsk
arbeidsliv.
Presidenten: Representanten
Geir Inge Lien vil fremsette et representantforslag.
Geir Inge Lien (Sp) [10:10:13]: På vegner av representantane
Liv Signe Navarsete, Anne Tingelstad Wøien og meg sjølv har eg gleda
av å fremje representantforslag om digitalisering av alle tingrettar
i Noreg.
Presidenten: Representanten
Geir Pollestad vil fremsette et representantforslag.
Geir Pollestad (Sp) [10:10:42]: På vegner av stortingsrepresentantane
Heidi Greni og meg sjølv vil eg setja fram eit representantforslag
om ei stortingsmelding om handelsnæringa.
Presidenten: Representanten
Rasmus Hansson vil fremsette fire representantforslag.
Rasmus Hansson (MDG) [10:11:08]: På vegne av fire ganger
meg selv (munterhet i salen) vil jeg framsette et forslag om å fase
ut bruk av miljøgifter i forbrukerprodukter, et forslag om et forbud
mot burhøns og påbud om merking av egg fra burhøns inntil forbudet
er iverksatt, et forslag om en næringspolitikk for en utslippsfri
kyst og et forslag om merkeordninger på matvarer om dyrevelferd, grovfôrandel
og antibiotikabruk.
Presidenten: Representanten
Kjersti Toppe vil fremsette to representantforslag.
Kjersti Toppe (Sp) [10:11:54]: Eg skal på vegner av stortingsrepresentantane
Trygve Slagsvold Vedum, Geir Pollestad, Heidi Greni, Per Olaf Lundteigen
og meg sjølv fremja forslag om å endra omstillinga i Arkivverket
og styrkja dei åtte regionale statsarkiva.
Så har eg eit representantforslag
frå stortingsrepresentantane Janne Sjelmo Nordås, Per Olaf Lundteigen,
Geir Inge Lien og meg sjølv om oppfølging av Kvinnsland-utvalets
rapport og erstatta helseføretaksloven med ein helseforvaltingslov
og innføra folkevald styring og stadleg leiing av norske sjukehus.
Presidenten: Representanten
Heikki Eidsvoll Holmås vil fremsette fire representantforslag.
Heikki Eidsvoll Holmås (SV) [10:12:48]: På vegne av meg selv
vil jeg fremme et representantforslag om regnskogbevaring og tømmerhogst
i Den demokratiske republikken Kongo.
På vegne av meg selv vil jeg fremme
et representantforslag om bymiljøavtaler.
På vegne av Torgeir Knag Fylkesnes
og meg selv vil jeg fremme et representantforslag om utnytting av
matavfallsressursene og kloakkslam og enkelte andre forslag.
Og på vegne av Karin Andersen, Audun
Lysbakken og meg selv vil jeg fremme et forslag om lyntogutbygging
i Norge. – Det var det.
Presidenten: Representanten
Torgeir Knag Fylkesnes vil fremsette et representantforslag.
Torgeir Knag Fylkesnes (SV) [10:13:42]: På vegner av representantane
Kirsti Bergstø og meg sjølv vil eg setje fram representantforslag
om å setje i gang ei konseptvalutgreiing om Tromsbane.
Presidenten: Forslagene
vil bli behandlet på reglementsmessig måte. Da vet dere hva dere
har i vente.
Muntlig
spørretime
Presidenten: Stortinget
mottok mandag meddelelse fra Statsministerens kontor om at utenriksminister
Børge Brende og statsrådene Jan Tore Sanner og Per Sandberg vil
møte til muntlig spørretime.
De annonserte regjeringsmedlemmer
er til stede, og vi er klar til å starte den muntlige spørretimen.
Vi starter da med første hovedspørsmål,
fra representanten Ingrid Heggø.
Ingrid Heggø (A) [10:14:40]: Spørsmålet mitt går til fiskeriministeren.
Høgre–Framstegsparti-regjeringa
vil avvikla pliktsystemet som industrieigde torsketrålarar må oppfylla
for å kunna driva fiske. Pliktene er avtalar inngått mellom trålar,
industri og lokalsamfunn om levering av fisk. Det omhandlar ca.
55 500 tonn torsk, eller 17 pst. av torskekvoten. Sandbergs fiskeripolitikk
og skrotinga av pliktene har fått den same massive, negative kritikken
som jordbruksmeldinga, som vi diskuterte her i går. Dette vil folket
faktisk ikkje ha noko av. Folket vil ha utvikling, dei vil ikkje ha
avvikling. Å kutta linjene mellom hav og land er feil, og det bryt
òg med prinsippet at trålarane fekk fritak frå kravet om å vera
aktive fiskarar. Og dei var for at ein faktisk skulle levera fangsten
og råstoffet til industrien for å tryggja arbeidsplassane og verdiskapinga.
Arbeidarpartiet går motsett veg
av Framstegspartiet og Høgre. Vi vil satsa framtidsretta på naturressursane,
som vi eig i fellesskap. Vi vil ikkje avvikla, vi vil ikkje privatisera
eller selja våre felles naturressursar. Fisken høyrer fellesskapet
til og skal òg i framtida vera ein berebjelke for verdiskaping og
arbeidsplassar i dei lokalsamfunna det gjeld. Kvar i Høgre og Framstegspartiets
framlegg finn vi verkemiddel som vil sikra industrien fisk, og heilårsarbeidsplassane?
Statsråd Per Sandberg [10:16:30]: Jeg takker for spørsmålet.
Jeg registrerte at Arbeiderpartiet
har mobilisert 100 pst. i nord mot å endre pliktsystemet, og da
må jeg tillate meg å ta en liten historiebit her også. Hvis man
ønsker utvikling og ikke avvikling, tror jeg Arbeiderpartiet må
se seg litt over skulderen. Fra 1970 og fram til 2010, mens Arbeiderpartiet
stort sett har regjert dette landet, har man altså gått ifra hundre
industrianlegg for fiskeri ned til ti industrianlegg i 2010. Kun
halvparten av disse har helårsproduksjon.
Jeg registrerer nå at Arbeiderpartiet
også i 2012 sendte ut enkelte forslag om innstramming, modernisering
og effektivisering av pliktsystemet. Da fikk Arbeiderpartiet dette
svaret tilbake, som var konklusjonen, at man kan ikke gjøre som
Arbeiderpartiet, for da får man negativ utvikling og enda mindre
lønnsomhet og enda større avvikling.
Så setter jeg ned et ekspertutvalg
som kommer til noen konklusjoner med bakgrunn i dagens situasjon
og utvikling, og jeg registrerer at Arbeiderpartiet, i den posisjonen man
er nå, når man ber om et ekspertutvalg – som da Arbeiderpartiet
sto bak – ikke liker svaret. Det registrerer jeg, og det må man
respektere. Da er svaret fra Arbeiderpartiet nå å sette ned nye
utvalg, vi må ha mer kunnskap. Det betyr at Nord-Norge, mens man
venter på Arbeiderpartiets konklusjoner, blir enda mer utarmet.
Regjeringens forslag er nettopp
utvikling, å skape lønnsomhet i nord – det å skape den situasjonen
i nord at også nord får ta del i utviklingen av lønnsomheten. Jeg
har nå gjennom den tiden som jeg har vært fiskeriminister, hatt tre–fire
kystopprør der jeg har blitt beskyldt for å rasere Nord-Norge med
ulike tiltak og vedtak. Situasjonen er den at aldri har Nord-Norge
gått så godt som nå, aldri har det blitt landet så mye fisk i Nord-Norge.
Til og med flere fiskere har vi fått i Nord-Norge nå i løpet av
de siste årene.
Ingrid Heggø (A) [10:18:34]: Det er ikkje slik som statsråden
her prøver å framstilla det, at Arbeidarpartiet sitt forslag er
å vidareføra noko som faktisk ikkje fungerer. Men vi justerer pliktene
og gjer dei mykje meir treffsikre, for å sikra industrien råstoff
og for å tryggja arbeidsplassane og med det verdiskapinga.
Så kan eg roa statsråden med at
vi har nok ikkje mobilisert 100 pst. i nord i Arbeidarpartiet, vi
er langt frå det, så det skal bli mykje moro framover.
Forslaga til Høgre og Framstegspartiet,
derimot, set faktisk både landsdelar og flåtegrupper opp mot kvarandre.
Ei overføring til den minste flåten under 15 meter, vil òg medføra
at det kjem meir fisk på land i høgsesongen. Det er stikk i strid
med intensjonane i pliktene, som skulle sikra fiskeressursar året
rundt.
Kvifor har statsråd Sandberg gjeve
opp å vareta arbeidsplassane langs kysten?
Statsråd Per Sandberg [10:19:45]: Med all respekt: Det er
jo Arbeiderpartiet som i nord setter gruppene opp mot hverandre.
Det er jo Arbeiderpartiet – til og med lederen i Arbeiderpartiet
– som har vært i nord og sagt at dette forslaget vil føre til at
mer fisk havner på utenlandske hender. Det er jo direkte feil. Det
er ikke noen endring i deltakerloven her, det er heller ikke noen
endring i havressursloven, slik representanten prøver å framstille det
som. Vi er alle sammen enige om at dette er fellesskapets eiendom,
og det er ikke noe salg av dette fellesskapets eiendom. Hvis det
er et ran av kysten, har dette ranet skjedd lenge før denne regjeringens
tid, med Arbeiderpartiet ved roret.
Så er det slik at ekspertutvalget
peker på og gir et ansvar til en rekke regjeringer og politikere,
som har skapt forvirring i nord. Det man ser nå, er at man stadfester
det man tidligere har gjort. Men det kan ikke Arbeiderpartiet svare
på. Hva er det da man skal modernisere? Hva er det man nå skal justere?
Det har man prøvd på før – helt siden 1990 har man prøvd på dette,
og det går bare i negativ retning.
Presidenten: Det
åpnes for oppfølgingsspørsmål – først Helga Pedersen.
Helga Pedersen (A) [10:21:00]: Statsrådens svar illustrerer
at det er lettere å rive ned enn å bygge opp. Jeg hører en statsråd
som er mer opptatt av å analysere historien enn å se framover.
Leveringsplikten er ikke et generelt
krav til trålerflåten. Det er en forpliktelse som industrien og
tilknyttede fartøyer har tatt på seg mot å få dispensasjon fra deltakerloven. Hensikten
er å styrke fiskeindustrien og sikre arbeidsplasser. Fremskrittspartiet
har programfestet at disse avtalene skal respekteres. Jeg lurer
på: Hvordan vil Fremskrittspartiets nestleder si at hans kontrakt
med velgerne er oppfylt når regjeringen nå vil overføre fellesskapets
evigvarende milliardverdier til et fåtall aktører mot en mindre
kompensasjon?
Statsråd Per Sandberg [10:21:55]: Det er jo dette som er
håpløst. Arbeiderpartiet blander først og fremst tre plikter. Å
si, som representanten her gjør, at vi overfører ressurser til én
gruppe, er helt feil. Jeg er den første fiskeriministeren som faktisk
tar 20 pst. fra trålerflåten som Arbeiderpartiet tidligere har gitt
dem, og gir de 20 pst. til kystfiskerne. Når man peker på Fremskrittspartiets
partiprogram, er det lett å svare. I vårt partiprogram står det
at hvis disse avtalene skal opphøre, skal det kompenseres. 20 pst.
er nettopp en kompensasjon – 8 500 tonn til kystfiskerne er 15 tonn
per kystfisker, 100 000 kr per kystfisker. Det tilsvarer nesten
700 mill. kr, som jeg tar fra trålerflåten og flytter over til kystfiskerne.
Det er en kompensasjon for den rabatten som Arbeiderpartiet i sin
tid ga Røkke da han fikk gjøre disse oppkjøpene.
Presidenten: Line
Henriette Hjemdal – til oppfølgingsspørsmål.
Line Henriette Hjemdal (KrF) [10:23:02]: Lofotfisket er nylig
avsluttet, og nok en gang er det satt rekorder. I bunnplanken for
dette ligger det en bærekraftig god forvaltning, og så har vi gode
fiskere som skaper verdier.
Intensjonen med pliktsystemet var
å skape verdier på landsiden. Det er en målsetting som Kristelig
Folkeparti deler, for fisken tilhører fellesskapet, og fiskerne
har et oppdrag for oss.
Reaksjonene i nord på regjeringens
forslag til oppheving av pliktsystemet har vært sterke i det politiske
miljøet både i Nordland, Troms og Finnmark.
Mitt spørsmål til statsråden er:
Hva tenker statsråden om disse politiske reaksjonene fra disse tre
fylkene, som litt «har støvlene på»?
Statsråd Per Sandberg [10:23:58]: Jeg tenker veldig mye om
det. Jeg tenker så mye om det at jeg faktisk nå har ryddet kalenderen
i løpet av kort tid for å holde fire folkemøter i nord: ett i Melby,
ett i Hammerfest, ett i Tromsø og ett i Vardø. Det er for å møte
folket, lokalpolitikerne, regionalpolitikerne og organisasjonene,
snakke til dem og bl.a. da presentere en liste med 15–20 påstander fra
Arbeiderpartiet som jeg skal tilbakevise. Når man fremmer påstander
overfor folk i Nord-Norge om at kvotene og ressursene forsvinner
ut av landsdelen, som Arbeiderpartiet har gjort, så må det tilbakevises.
Det er jo ikke det som ligger i denne pliktmeldingen. Regjeringen har
foreslått å fjerne pliktene. Vi har ikke gått inn på kvoteinndeling,
evigvarende kvoter eller kvotefordeling i det hele tatt. Det ligger
i Eidesen-utvalget som er ute på høring nå. Derfor tror jeg det
er viktig, og det tilligger alle, tror jeg, et ansvar å fortelle
folk, organisasjoner og næringsliv i nord hva som faktisk ligger
i dette forslaget, og da tror jeg også vi får en annen debatt i
nord.
Presidenten: Geir
Pollestad – til oppfølgingsspørsmål.
Geir Pollestad (Sp) [10:25:16]: Regjeringa har føreslått
at den såkalla tilbodsplikta skal kunne fjernast mot at næringa
innbetaler 100 mill. kr.
Ein ting ville ha vore at Senterpartiet
med dette meinte at Sandberg og regjeringa selde pliktene på billegsal,
men under høyring i næringskomiteen om saka, skjedde det noko interessant.
Tommy Torvanger, konsernsjef i Nergård-konsernet, sa følgjande:
Me er villige til å strekkja oss lenger for å verta kvitt tilbodsplikta
rett og slett.
Kva er då bakgrunnen for at statsråden
held tilbodssal når han skal selja pliktene? Han gjev så mykje rabatt
at tråleeigarane kjem til Stortinget og er villige til å betala
meir?
Statsråd Per Sandberg [10:26:06]: Det man i og for seg kan
si litt i ettertid, er at jeg kanskje skulle skrevet minst 100 mill. kr.
Men jeg ber representanten Pollestad se på kva ekspertene uttaler
i Ekspertutvalget, som også Senterpartiet ønsket å sette ned. De
satte prisen på tilbudsplikten til null. De sier altså at selve
plikten ikke er verdt noen ting. Men når man begynner å blande inn
kvotepriser, sånn som Senterpartiet og Arbeiderpartiet gjør, da
skjønner jeg at folk oppfatter det som en rabatt. Men det er jo
ikke det som skjer. Dette er prisen på et anslag av hva plikten
alene er verdt. Da sier all ekspertise at den ikke er verdt noen
ting.
Så har jeg som statsråd tillatt
meg å tale ekspertisen imot, selv om jeg ikke er økonom. Jeg har
sagt at 100 mill. kr ser jeg at næringen er villig til å betale
inn. Så har jeg også registrert at næringen er villig til å strekke
seg lenger enn 100 mill. kr, og det er positivt – det er meget bra.
Og nå når næringskomiteen skal sluttbehandle dette i Stortinget,
så synes jeg at næringskomiteen og lederen i næringskomiteen faktisk
kan legge inn en høyere sats på dette – minst 100 mill. kr. Og hvis
det er noen i næringen som ønsker og er villige til å betale mer,
er de velkommen til å gjøre det, selvfølgelig.
Presidenten: Vi
går videre til neste hovedspørsmål.
Kjell Ingolf Ropstad (KrF) [10:27:28]: Jeg er kjent med at
Per Sandberg er fiskeriminister, og det er mange problemstillinger
en kunne tatt opp i den forbindelse. Men han er også settestatsråd,
og når det er en så dramatisk situasjon for mindreårige asylsøkere
på mottak, barna er psykisk nedbrutt og preget av apati, desperasjon
og frykt, vil jeg utfordre integreringsministeren Per Sandberg.
Vergene, ansatte på mottak og også
fagrådet i UDI ber regjeringa om å ta grep for å bosette barn. Det
er gått fra at barna har hatt framtidshåp, til at de har fått framtidsfrykt. I
fjor forsvant 182 barn fra mottak. Mange av dem forsvant i desember,
og på nyåret forsvant også mange. I verste fall, hørte jeg på et
foredrag av politiet i går, blir de seksuelt utnyttet, solgt eller
ender opp som slaver. Kristelig Folkeparti og flertallet i dette
hus ba i desember regjeringa om å bosette de hardest rammede barna,
de som har begrenset opphold på grunn av manglende ID. Regjeringa
brukte tid, men før påske kom de og sa at nå skal vi bosette. Det
var sent, men det var godt.
Noen av de ungene som har blitt
boende på mottak på ubestemt tid fordi de ikke har fått ID-papirer,
er de såkalt lengeværende asylbarna. Det er de som fikk oppholdstillatelse
fordi Kristelig Folkeparti, Venstre og regjeringa i asylavtalen
fra 2014 ble enige om at hensynet til barnas beste skulle veie tyngre.
Men å leve i asylmottak er definitivt ikke til barnas beste. De
ungene har gjerne bodd der i fire år eller mer. De må få lov å starte
livet.
Kanskje mer enn å stille et spørsmål
vil jeg be statsråden bekrefte at regjeringas vedtak om å bosette
barn med begrenset tillatelse også vil gjelde de såkalt lengeværende asylbarna.
Statsråd Per Sandberg [10:29:20]: Det er ingen tvil om at
situasjonen for barn og unge i mottak er vanskelig, og bekymringsmeldingene
har ikke vært få. Jeg inviterte derfor til en rundebordskonferanse
der alle kunne komme med sine synspunkter og bekymringer. Derfor
har regjeringen besluttet å gjøre noe overfor dem som uansett kunne
få oppholdstillatelse på et eller annet tidspunkt, altså få umiddelbar
bosetting. Så er det signalisert til Stortinget at fram mot revidert
nasjonalbudsjett vurderes det mange ulike tiltak fra regjeringens
side for å styrke omsorgen i disse mottakene. Det kan gå på kompetanse,
som kanskje er litt mer langsiktig, men også når det gjelder mottaksstruktur,
kan man gjøre noe, f.eks. ansatte flere. Det kan man kanskje også
gjøre gjennom å avvente det å legge ned noen av disse mottakene
og dermed få en høyere ansettelsesprosent etter hvor mange som bor
i mottak.
Så handler det veldig mye om aktivitet,
også for disse unge. Men regjeringen er ikke villig til å vike på
at de som ikke har behov for beskyttelse, har midlertidig opphold fram
til de er 18 år. Men det å jobbe med innhold og aktivitet i mottak
er veldig viktig i denne perioden uansett.
Kjell Ingolf Ropstad (KrF) [10:30:53]: Jeg er glad for at
statsråden er opptatt av tiltak, men han svarte ikke bekreftende
på mitt spørsmål om de lengeværende asylbarna. Tanken om at en skal
gi et tydelig signal om at det skal iallfall ikke lønne seg ikke
å finne pass eller ID-papirer, er en forståelig argumentasjon, men
jeg skal vise til en Fafo-rapport fra 2012. Den konkluderer med
at det å nekte bosetting og integrering er en dårlig medisin for
å få folk til å framskaffe ID-papirer, for de færreste klarer å
få tak i dem, og ikke minst går det, som sagt, urimelig hardt ut
over ungene. Poenget er jo at disse ungene skal bli i Norge. Mange
har bodd i mottak, som sagt, i over fire år, og Stortingets vedtak
for desember gjaldt alle unger som hadde begrenset opphold. Derfor
vil jeg utfordre statsråden på: Hvorfor vil han holde livet på vent
for de ungene? Hvorfor vil han ikke bosette dem når han vet at det
er en så alvorlig psykisk belastning og dramatiske tilstander på
mottakene, som statsråden selv bekrefter?
Statsråd Per Sandberg [10:31:57]: Jeg tror vi alle sammen
er enige om at det å bo i et mottak og leve i denne typen uvisse
er en belastning i seg selv. Derfor tror jeg at man i første rekke
nå må jobbe med ulike tiltak over et bredt spekter for å prøve å
styrke situasjonen for dem som bor i disse mottakene. Det er avgjørende
nå å få på plass tiltak veldig raskt opp mot dette. Nå har vi altså
en situasjon der ca. 1 500 enslige mindreårige bor i mottak, og 300
av disse er mellom 11 og 18 år, med begrenset tillatelse knyttet
til dette med dokumentert identitet. Det er nå mange av disse som
regjeringen endrer på med hensyn til å få umiddelbart opphold etter
første gangs vedtak, så det tar vi nå ganske raskt. Det så jeg også
at Kristelig Folkeparti hadde et forslag om, så da har vi i hvert
fall kvittert ut det. Det er en rekke andre tiltak …(Presidenten
klubber.)
Presidenten: Da
er tiden ute.
Det blir oppfølgingsspørsmål – først
Geir Sigbjørn Toskedal.
Geir Sigbjørn Toskedal (KrF) [10:33:18]: I Aftenposten i
dag er hovedoppslaget om en annen gruppe sårbare barn. En kvinne
fra Afghanistan som har vært tvangsgiftet som jentunge, har fått
oppholdstillatelse i Norge, men har nå fått avslag på å få sine
mindreårige døtre hit på familiegjenforening fordi hun ønsker å
gi dem et bedre liv. Begrunnelsen fra UDI og UNE er at faren ifølge sharialover
har eiendomsretten til barna. I bistandspolitikken holder vi oss
med prinsippet om likestilling mellom kvinner og menn, mens i asylpolitikken
er det altså her brukt elementer fra sharialovene.
Nå er dette en enkeltsak, så den
kan vi ikke kommentere, men jeg vil spørre statsråden prinsipielt:
Er statsråden komfortabel med at hans embetsverk bruker islamsk
sharialov, og vil han gjøre noe med det?
Statsråd Per Sandberg [10:34:14]: Nå føler ikke jeg at man
bruker sharialov for å treffe en beslutning, men man viser til det.
Så kan vi være enige om situasjonen for denne kvinnen, som ønsker
samvær og å få sine barn til Norge, og vi har sterk forståelse for
det. Det er en enkeltsak, så jeg skal ikke gå inn i den, men på
generelt grunnlag er det jo sånn at vi kan sitte i Norge og si at
det er et håpløst regime og et håpløst lovverk i Afghanistan, men vi
kan ikke legge det lovverket til grunn opp mot å utøve norsk lov
for å gi en praksis for opphold. Å kommentere og begynne å vurdere
fars situasjon og den situasjonen som er i Afghanistan, opp mot
denne stakkars unge dama som har vært utsatt for urett, i forhold
til norsk lov, ville selvfølgelig være feil av meg.
Presidenten: Helga
Pedersen – til oppfølgingsspørsmål.
Helga Pedersen (A) [10:35:23]: Når det gjelder enslige mindreårige
asylsøkere i mottak, har en rekke etater og personer slått alarm
over lang tid. Det har gjort at statsråden selv har innkalt til
et krisemøte om situasjonen og ved flere anledninger har varslet
tiltak.
Nå hører jeg at statsråden sier
at det haster med å få i gang tiltak, og da lurer jeg på om statsråden
kan si hvilke tiltak det er snakk om, og ikke minst når. For hvis
det haster nå etter at man har sittet og observert situasjonen over lang
tid, hadde det i hvert fall vært greit å få svar på det. Vil statsråden
og regjeringen vurdere klarere definisjoner av hva slags omsorg
enslige mindreårige asylsøkere i mottak skal ha, sånn som UDI har
foreslått?
Så vil jeg også minne om at regjeringen
her ikke begynner på scratch. Stortinget har gjort en rekke vedtak
på dette området, bl.a. det å følge opp barn som forsvinner fra
mottak. Hva er status på det?
Statsråd Per Sandberg [10:36:27]: Nå er det jo representanten
Helga Pedersen som kaller dette møtet «krisemøte». Det er ikke riktig
heller. Det som skjedde her, var at organisasjonene ønsket et møte
med statsråden, og det sa jeg ja til, ut fra å få en bredere orientering
og en situasjonsbeskrivelse og, som jeg sa tidligere i dag, å få
inn alle de bekymringene som ligger der ute nå for barn og unge
i mottak.
Så har jeg fått masse gode forslag
til tiltak fra organisasjonene. Og det er riktig: Stortinget har
vedtatt en rekke tiltak, som er i ferd med å virke. Men så er det
sånn at mange av tiltakene som ligger på bordet, som kommer fra
ulike statsråder, og som samordnes nå, koster noen penger. Revidert
er like rundt hjørnet, og det er helt naturlig å fremme disse tiltakene
der, da man også må bevilge ekstra penger.
Presidenten: André
N. Skjelstad – til oppfølgingsspørsmål.
André N. Skjelstad (V) [10:37:41]: Fjerning av rimelighetsvilkårene
for internflukt som stortingsflertallet vedtok i fjor høst, har
fått en dramatisk økning når det gjelder antallet med midlertidig
opphold. Men mottakene melder om en kraftig økning i selvmordsforsøk.
Fortvilelsen er enorm blant dem det gjelder, og rekordmange ungdommer
vet ikke om de blir sendt ut nå eller i hvert fall senest når de
er 18 år. Mange forsvinner også før det.
Er ikke statsråden redd for at dette
er å utsette dem for en unødig belastning, at en nå bidrar til radikalisering,
og også til stor fortvilelse og stor grad av frustrasjon? Mange av
disse vil være enkle å rekruttere for bl.a. IS og flere av den type
organisasjoner.
Statsråd Per Sandberg [10:38:34]: Den bekymringen tror jeg
skal ligge i bunnen for alle sammen. Derfor jobber vi nå bredt og
hardt for å få på plass tiltak, men det kan ikke være slik at vi
justerer norsk lovverk og forskrift. De som ikke har begrunnelse
for å få opphold, kan ikke få opphold. Derfor får mange flere midlertidig
fram til man er 18 år, fordi man ikke har grunnlag når det gjelder
rettspraksis, eller annet grunnlag, for å få opphold. Den praksisen
må videreføres. Hvis vi nå i tillegg lemper på disse vilkårene,
kommer vi i en situasjon der vi nærmest blir en magnet for at enda
flere barn og unge legger ut på en forferdelig reise med overgrep
og situasjoner som er helt uholdbare for unge som setter ut på reise
på denne måten.
Så tiltakene Norge har iverksatt,
har virket når det gjelder det at et lavere antall barn og unge
legger ut på, eller presses ut på, denne type farefulle reise.
Presidenten: Da
går vi til neste hovedspørsmål.
Heidi Greni (Sp) [10:39:59]: Mitt spørsmål går til statsråd
Sanner.
Svært mange kommuner har gitt tilbakemelding
om at tidsrammen på et par år som ble gitt for arbeidet med kommunereformen,
var for trang. Noen fikk også utsatt frist fordi det var for trange
tidsrammer.
Nå er kommunene på Fosen gitt tre
uker til å ta stilling til om de vil gå inn i en ny storkommune.
Etter at regjeringen presenterte sine konklusjoner i kommunereformen, har
Fylkesmannen i Sør-Trøndelag bestilt en konsulentutredning og bevilget
300 000 kr for å utrede én storkommune på Fosen, bestående av sju
nåværende kommuner. Rapporten er lagt fram for kommunene, og Fylkesmannen har
bedt kommunene konkludere i løpet av tre uker, slik at forslag til
sammenslåing kan tas stilling til i Stortinget allerede 8. juni
i forbindelse med behandlingen av regjeringens forslag til endringer
i kommunestrukturen.
I Prop. 96 S for 2016–2017 foreslår
regjeringen tvangssammenslåing av Ørland og Bjugn. Roan og Åfjord
og Leksvik og Rissa har vedtatt gjennomføring av frivillig sammenslåing.
En ny storkommune på Fosen vil ha avstander på 13 mil mellom ytterpunktene
og 8 mil mellom dagens kommunesenter i Leksvik og Brekstad. En ny
storkommune vil bestå av 20 større og mindre lokalsamfunn. Avstandene
gir ikke grunnlag for at storkommunen vil utgjøre et felles bo-
og arbeidsmarkedsområde i regionen.
Alle de berørte kommunene har deltatt
i utredningsarbeidet og hatt grundige prosesser på kommunereformen. Noen
har konkludert med sammenslåing, og noen har konkludert med å fortsette
for seg selv. Rissa og Leksvik har gått på hurtigsporet og er godt
i gang med sammenslåingsprosessen.
Mitt spørsmål er: Er Fylkesmannens
vedtak om utredning av ny storkommune på Fosen og pålegget om en
hurtigbehandling av saken i løpet av tre uker i de berørte kommunene,
slik at det kan fattes vedtak 8. juni, iverksatt i forståelse med
statsråden?
Statsråd Jan Tore Sanner [10:42:14]: Svaret på det spørsmålet
er ja, og det er i tillegg også i samsvar med kommunenes eget ønske.
Jeg hadde et møte med ordførerne på Fosen for å diskutere situasjonen
nettopp fordi det på Fosen har vært en diskusjon gjennom mange år
om man skal gå sammen to og to eller om man skal bygge ett sterkt
Fosen med én sterk kommune, hvor man både kan styrke lokaldemokratiet,
kan legge bedre til rette for arbeidsplasser og også gi bedre tilbud
til innbyggerne sine.
Med den bakgrunn hadde jeg et møte
med ordførerne på Fosen, og på det møtet ble vi enige om at det
skulle settes i gang en utredning for å se på fordeler, eventuelt
ulemper, med én kommune på Fosen, så dette er et resultat av en
god dialog mellom statsråden og ordførerne på Fosen. Vi har ikke
tatt stilling til den rapporten, men jeg må få gi uttrykk for at
rapporten peker på mange fordeler ved å tenke én kommune på Fosen,
bl.a. ved at man kan styrke lokaldemokratiet, ved at man kan flytte
mye av det interkommunale samarbeidet tilbake til et kommunestyre,
og ved at man kan drive bedre samfunnsutvikling på hele Fosen.
Heidi Greni (Sp) [10:43:35]: Jeg takker for svaret, men jeg
må si at jeg er ganske sjokkert over at statsråden mener dette kan
være en forsvarlig prosess. Inndelingsloven har jo bestemmelser
om at kommunene bør gjennomføre innbyggerundersøkelser i form av
folkeavstemning, folkemøter, innbyggerundersøkelser i form av spørreundersøkelser
eller på annen måte – og da i forbindelse med behandling av forslag
til kommunesammenslåinger involvere innbyggerne. Kommunene har i
denne saken ingen mulighet til å involvere innbyggerne. Innbyggerne
har ingen mulighet til å si noe om denne saken. Det er den viktigste
saken for innbyggerne på Fosen i dette tiåret. Den berører alle
innbyggere, den vil gi sentralisering av tjenester, den vil gi helt
andre strukturer i tjenestetilbudet osv., og de har, som sagt, ingen
mulighet til å uttale seg. Er dette virkelig etter statsrådens vurdering
en forsvarlig behandling?
Statsråd Jan Tore Sanner [10:44:41]: Det er vel få steder
i Norge hvor kommunestruktur har vært diskutert så lenge, så mange
ganger, og hvor det har vært så mange folkeavstemninger og så mye
innbyggerinvolvering som nettopp på Fosen. Min oppgave i dette er
å ha god dialog med ordførerne på Fosen, som representerer sine
innbyggere. Vi hadde et møte, og vi ble enige om at vi nå også skulle
utrede om én kommune på Fosen kunne være et bedre alternativ enn
å gå for to: at Rissa og Leksvik går sammen, at Åfjord og Roan går
sammen – og Ørland og Bjugn. Regjeringen har lagt frem et forslag
for Stortinget, det er det flertall for her i Stortinget. I tillegg
var det et ønske fra kommunene selv at vi utredet én Fosen-kommune.
Det er nå gjort. Det skal være et møte på Fosen i morgen kveld,
der kommer også Kommunal- og moderniseringsdepartementet til å være
til stede. Vi kommer til å lytte, og jeg legger til grunn at Stortinget
konkluderer før sommeren, enten med det forslaget regjeringen har
lagt frem, eller med én Fosen-kommune.
Presidenten: Det
blir oppfølgingsspørsmål – først Liv Signe Navarsete.
Liv Signe Navarsete (Sp) [10:46:01]: Arbeidet med kommunereforma
har gått frå gale til verre til kaos. Høgre–Framstegsparti-regjeringa
med kommunalministeren i spissen og fylkesmenn som lojale våpendragarar
opptrer respektlaust overfor folkevalde i kommunane. Ein kan sjå på
tidslinja: Fyrst var 1. juli 2016 absolutt, så var det flytta til
hausten, så til jul, og no ser me at etter at regjeringa har lagt
det fram, fortset ein råkøyret ute i kommunane i godt samspel med
fylkesmenn og NIVI Analyse, som òg er ein viktig støttespelar.
Embetsmannsstaten er på veg attende
med Høgre i regjering. Fylkesmannen i Sogn og Fjordane har med sine ymse
faglege tilrådingar teikna nye kommunekart som spriker i alle retningar,
overlappar kvarandre og stemmer dårleg med terrenget. I Bremanger
er folket imot samanslåing, kommunestyret er imot samanslåing. Der
vart ein hasteinnkalla til eit telefonmøte der ein fekk vite at
fylkesmannen vil tilrå samanslåing med Vågsøy og Flora. Mellom dei
to sentera er det altså to timar reisetid og ferje. Kva slags funksjonell
kommune får ein med dette?
Kvifor pressar statsråden fylkesmannen
i Sogn og Fjordane til å overkøyre lokale folkestyre for å skape
ein kommune med så dårleg infrastruktur?
Statsråd Jan Tore Sanner [10:47:20]: La meg kort minne om
at fylkesmennene opererer med bakgrunn i føringer gitt av Stortinget.
Stortinget er landets øverste folkevalgte organ, og fylkesmennene
har fått sine føringer av meg med bakgrunn i vedtak som er gjort
i Stortinget. Fylkesmennene har god lokalkunnskap, de følger godt opp.
Jeg synes vi heller som nasjonale politikere skal gi honnør til
alle de lokalpolitikerne fra alle partier som jobber godt med kommunereformen.
Det er om lag 20 senterpartiordførere som nå bygger ny kommune,
og de gjør ikke det fordi de vil sentralisere. De gjør det fordi
de vil skape bedre tjenester til sine innbyggere, de vil styrke
lokaldemokratiet. Alternativet til sterkere kommuner er sentralisering,
det er statlig overstyring, det er mer statlig detaljstyring.
De som er glad i lokaldemokratiet,
bør være for sterke kommuner. Jeg er glad for at det er mange senterpartiordførere
som er med på det laget.
Presidenten: Karianne
O. Tung – til oppfølgingsspørsmål.
Karianne O. Tung (A) [10:48:42]: Jeg er fra Rissa. Rissa
og Leksvik kommuner har fra starten av vært med på statsrådens hurtigspor
i kommunereformen og har gjort akkurat det de har fått beskjed om.
Det har vært grundige prosesser, det har vært utredninger og folkemøter
og folkeavstemninger i begge kommunene, og 23 arbeidsgrupper har
vært i sving for å få på plass en ny organisasjonsstruktur i den
nye kommunen. Mye ressurser og ikke minst mye tid har blitt brukt
på arbeidet som nå resulterer i at Indre Fosen blir en ny kommune
fra 1. januar 2018. Statsråden har hele tiden gitt Rissa og Leksvik
mye skryt og ros for å gå foran og for rett og slett å gjøre det
vedtaket han ønsker seg.
Men etter at tilleggsutredningen
nå har kommet om en ny storkommune på Fosen, tyder likevel ganske
mye på at sammenslåingen av Rissa og Leksvik kanskje ikke var helt det
statsråden hadde ønsket seg aller mest. Så da må jeg spørre: Har
statsråden rett og slett holdt en skinnprosess for Rissa og Leksvik?
Statsråd Jan Tore Sanner [10:49:36]: Representanten vet svaret
på det spørsmålet, og svaret er selvsagt nei. Rissa og Leksvik har
gjort en god jobb, de har gått foran, og de kommer til å gjennomføre
sammenslåingen fra 1. januar 2018. Så har det kommet opp et ønske
fra flere Fosen-kommuner, bl.a. fra Arbeiderparti-styrte Åfjord,
og også fra Bjugn, om at man også skal se på én Fosen-kommune i
stedet for de sammenslåingsforslagene som nå ligger til behandling
i Stortinget. Og når det ønsket kommer opp, er det statsrådens oppgave
å se om vi kan legge til rette for en prosess som gjør det mulig.
Det har vi gjort. Nå skal dette diskuteres på Fosen, og så blir
det til syvende og sist opp til Stortinget å konkludere med om man skal
gå for én Fosen-kommune eller for det forslaget som er lagt frem
for Stortinget, som det er et flertall for.
Presidenten: André
N. Skjelstad – til neste oppfølgingsspørsmål.
André N. Skjelstad (V) [10:50:42]: Jeg hører hva de to foregående
sier, og jeg har tenkt å følge opp dette litt. For jeg har sett
noe av det gjennom noen landsmøter nå på vårparten, ikke minst det
siste landsmøtet, til landets største parti, som også nå signaliserer
at en vil være med og reversere, og det er kjørt lange prosesser
nå i kommunene, og til dels gode prosesser. Hvordan ser statsråden
på dette når det nå kommer så ulike signaler fra en del partier? Kan
dette stoppe gode prosesser der det har blitt lagt ned veldig mye
arbeidstid fra kommunenes side for å få til dette, nettopp fordi
en ønsker å få til en ny kommune – ikke minst på Fosen, men også
mange andre steder i landet, ikke minst i Sogn og Fjordane, som
har hatt veldig mange gode prosesser? Jeg er dypt uenig i at det
ikke har vært gode prosesser i det fylket, og fylkesmannen har jo sin
oppgave også som leder. Men vil ikke reverseringsforslag nå fra
en del politiske partier være med og forhindre en siste innspurt
og en skikkelig god avslutning på prosessen som har vært så langt?
Statsråd Jan Tore Sanner [10:51:48]: Jeg tror jeg skal svare
på det spørsmålet ved å sitere Sandøy-ordfører Oddvar Myklebust
fra Arbeiderpartiet. Etter Arbeiderpartiets landsmøte sa han følgende
til Aftenposten:
«Jeg mener Ap-ledelsen ikke vet
hva de snakker om. Jeg tror ikke de aner hvor mye arbeid vi legger
ned i en kommunesammenslåing. Hadde de visst det, så hadde de ikke
foreslått reversering.»
Dette er en ordfører som har gjort
en god jobb med å være med på å bygge en ny, sterk kommune rundt
Ålesund. Og når man skal bygge ny kommune, involverer ikke det bare
lokalpolitikerne; det involverer også alle de ansatte i kommunene.
Derfor mener jeg at det er vår oppgave nå som nasjonale politikere
å legge til rette for, bygge opp om og backe opp de mange lokalpolitikere
fra alle partier som har gjort en god jobb i å bygge nye, sterke
kommuner for fremtiden.
Presidenten: Vi
går da videre til neste hovedspørsmål.
Iselin Nybø (V) [10:53:00]: Menneskerettigheter er noe som
er viktig for utenriksministeren. En av de første meldingene han
leverte til Stortinget, var på det området. Det er et område vi
som nasjon er opptatt av at vi skal være gode på. Vi skal være best
i klassen på menneskerettigheter. Det er et område der vi reiser
rundt i verden og snakker med land om hvor viktig det er. Vi har
en viktig rolle som nasjon innen det med menneskerettigheter. Vi er
ingen stormakt, men vår posisjon gjør at vi har stor troverdighet
på det området, og vi spiller en viktig rolle i verdenssamfunnet.
På dette området er det mye som
går rett vei. Det er mange lyspunkter og mye som er bra, men det
er også en del krevende ting som skjer. En av de tingene er det
som er oppe i debatten nå, at Saudi-Arabia er valgt inn i FNs kvinnekommisjon,
en kommisjon som skal fremme og styrke likestilling. Vi ser i verden
nå en internasjonal allianse mellom muslimske land, katolske land,
ortodokse og Trump, og de fronter et annet kvinnesyn enn det vi
står for. Det handler om alt fra kvinners rett til å bestemme over
sin egen kropp til kvinners selvstendighet, kvinners rett til utdannelse,
kvinners rolle i familien osv.
Jeg mener det er viktig at vi står
sammen med de landene som mener det samme som oss, og kjemper like
hardt for det vi tror på, og de sakene som er viktige for kvinner i
hele verden. Mitt spørsmål til utenriksministeren er: Synes ministeren,
ut fra sitt eget engasjement når det gjelder menneskerettigheter,
og statsministerens engasjement rundt kvinners rett til utdanning,
f.eks., at det er fornuftig, at det er en god idé, at det er bra
for likestillingen at Saudi-Arabia har fått en plass i FNs kvinnekommisjon?
Utenriksminister Børge Brende [10:55:20]: Det er helt riktig
at denne regjeringen har tatt offensivt tak i det som dreier seg
om menneskerettigheter. Vi fremmet den første stortingsmeldingen
om menneskerettigheter på ti år, og jeg tror det var Venstres partileder
som var saksordfører for denne meldingen i Stortinget.
Det er også riktig, som representanten
understreker, at vi står faktisk overfor en rekke problemer på menneskerettighetsområdet.
Jeg hadde håpet jeg kunne sagt at mye var på rett vei, men det er
det ikke. Vi opplever faktisk at en god del av de kampene vi trodde
vi hadde vunnet, også ganske nært oss selv, er satt under press.
En ting er kvinners rettigheter og likestilling. Vi har nå sett
at dette med seksuell helse har opplevd tilbakeskritt. Vi ser også
at mange av de tingene vi oppnådde i Beijing under kvinnekonferansen
på 1990-tallet, settes det nå spørsmålstegn ved. Vi opplever tilbakeslag
innenfor ytringsfrihet, pressefrihet og forsamlingsfrihet. Pressefriheten
er jeg veldig bekymret for, og jeg har også lansert et eget program
på utviklingssiden for å styrke uavhengige journalister og redaktører
rundt omkring i verden.
Når det gjelder Saudi-Arabia og
for den saks skyld Iran, er det to land som har en helt uakseptabel
politikk innenfor dette området med kvinner og likestilling. I Saudi-Arabia er
det jo sånn at man til og med må ha samtykke fra en mannlig verge
for å kunne gjøre en rekke ting. Dette er spørsmål som vi tar opp
med Saudi-Arabia hele tiden. Sverige og Norge er kanskje de to landene
som står fremst internasjonalt også i å kritisere både Saudi-Arabia
og Iran, og vi ser f.eks. i gjennomganger at i Menneskerettighetsrådet
er Norge og Canada de som har tatt opp flest saker med Saudi-Arabia
når det er helt uakseptabel kvinneundertrykking.
Iselin Nybø (V) [10:57:23]: Statsråden nevner en rekke områder
og en rekke menneskerettigheter som krenkes, og der det ikke går
rett vei. Noen av de menneskerettighetene som han ikke nevner, men
som nå brytes, er retten til liv og retten til fravær av tortur.
Vi ser at i USA, som er en av våre viktigste og nærmeste allierte,
ønsker de å henrette en rekke mennesker før utgangen av april på grunn
av datostempling – best før-stemplingen. Nødvendige medikamenter
i forbindelse med henrettelser går ut på dato i slutten av måneden.
Det er vanskelig å finne ord som beskriver en situasjon der et land
tar livet av sine egne borgere, men det er makabert, det er grotesk,
og det bør ta slutt umiddelbart.
Spørsmålet mitt er: Er ministeren
villig til å bruke sin posisjon til å ta dette opp med vår allierte
USA og be dem om å avvikle denne praksisen?
Utenriksminister Børge Brende [10:58:33]: Norges syn på bruk
av dødsstraff er vel kjent. I tillegg har vi også på dette området
tatt internasjonal ledelse. I fjor sommer inviterte jeg til en stor,
global, internasjonal konferanse i samarbeid med den franske utenriksministeren,
Ayrault, her i Oslo, hvor vi samlet veldig mange land for å både diskutere
dødsstraff og vise hvor uakseptabelt dødsstraff er. Vi opplever
ikke bare hos våre allierte at dette er et økende problem, men vi
opplever faktisk også at dødsstraff brer om seg i det 21. århundre.
Jeg mener at dødsstraff er en totalt inhuman og uakseptabel måte
å gå frem på, og dette var også et viktig punkt på den dødsstraffkonferansen
som Norge initierte som en oppfølging av menneskerettighetsmeldingen.
Presidenten: Det
blir oppfølgingsspørsmål – først Ketil Kjenseth.

Ketil Kjenseth (V) [10:59:43]: Fra én stormakt til en annen:
Norge har vært seks år i Kinas fryseboks etter Nobelkomiteens fredspris
til Liu Xiaobo i 2010. I de årene har det smeltet mye is på verdens
tredje pol, Himalaya-platået. Store deler av det ligger i Tibet,
hvor det i den siste tida har blusset opp igjen med ildspåsettelser
fra tibetanske munker som slett ikke er fornøyd med situasjonen
i Tibet. Norsk næringsliv har vært utålmodig etter å få tint opp
det norske forholdet til Kina, få tilgang til verdens største marked
og få økt vekst.
I går møtte jeg mange tibetanere
på Egertorget, som markerte at det er 22 år siden den 6 år gamle
Panchen Lama, altså etterfølgeren til Dalai Lama, ble tatt til fange, som
verdens yngste politiske fange. For mange i Kina haster det med
å gjenoppta dialogen med Kina, også om menneskerettigheter. Når
og på hvilket nivå vil denne dialogen komme?
Utenriksminister Børge Brende [11:00:46]: Det er helt riktig
som representanten påpeker, at i over seks år var det ingen reell
politisk og diplomatisk kontakt mellom Norge og Kina. Det mener
jeg var en situasjon som gjorde at norsk diplomati også var svekket,
både når det gjaldt klima, i handelspolitikken, og også i mange
andre viktige saker hvor Kina sitter mer og mer med en nøkkel til
å løse utfordringer, fred og forsoning i FN-sammenheng. Så det at
vi nå har fått reetablert fulle diplomatiske og politiske forbindelser
med Kina, gir oss mulighet til rett og slett både å diskutere og
snakke om et bredt spekter av saker. Vi ble i Beijing enige om nå
å reetablere også en plattform og politiske konsultasjoner årlig
mellom Kina og Norge, noe som gir oss mulighet til å ta opp også
spørsmål hvor vi ser ulikt på ting, deriblant menneskerettigheter.
Presidenten: Anniken
Huitfeldt – til oppfølgingsspørsmål.
Anniken Huitfeldt (A) [11:01:56]: Under de åtte rød-grønne
årene var det en vedvarende kritikk fra Høyre at menneskerettigheter
ikke ble tatt direkte nok opp. Med en utenriksminister som Brende
har vi fått en utenrikspolitikk som i stor grad ligger midt i feltet.
Det er vel ikke en utenriksminister som har vært den mest offensive
i disse sakene.
Saudi-Arabia er et land hvor det
ikke er lov for kvinner å kjøre bil, og hvor det ikke er lov til
å åpne bankkonto. Mitt spørsmål er egentlig ikke hva Utenriksdepartementet har
tatt opp. Mitt spørsmål er hva utenriksministeren selv har snakket
med Saudi-Arabia om, for det er jo det som viser om utenriksministeren
virkelig har initiativ og mot til å ta opp vanskelige spørsmål med
Saudi-Arabia.
Utenriksminister Børge Brende [11:02:44]: Det var noen av
disse premissene jeg ikke var helt enig i, men jeg har bare ett
minutt til å svare, så derfor må jeg gå rett på det som var spørsmålet.
Jeg har avlagt to besøk til Saudi-Arabia
i løpet av disse snart fire årene, og et av hovedelementene i disse
besøkene har vært spørsmål om menneskerettigheter. Jeg har aldri møtt
saudiarabiske ledere uten at dette spørsmålet har kommet opp. Det
kanskje aller viktigste spørsmålet i så måte er kvinners situasjon
i Saudi-Arabia, som er helt uakseptabel, som jeg sa. Man kan jo
ikke ha en situasjon hvor kvinner ikke engang kan reise utenlands
uten å ha tillatelse fra mannen, ikke har arverett, ikke engang
kan kjøre bil, som representanten var inne på. Dette ble tatt opp
i de møtene jeg hadde nylig i Riyadh, og senest i går var den saudiarabiske
ambassadøren i Norge i samtaler i Utenriksdepartementet om disse
spørsmålene.
Presidenten: Audun
Lysbakken – til oppfølgingsspørsmål.
Audun Lysbakken (SV) [11:04:01]: Det er neppe noe land i
verden som har en mer kvinnediskriminerende lovgivning enn Saudi-Arabia.
I dette islamistdiktaturet undertrykkes og umyndiggjøres kvinner
systematisk, og det er en bisarr beslutning å velge et slikt regime
inn i FNs kvinnekommisjon, som altså skal overvåke og fremme kvinners
rettigheter og likestilling rundt om i verden.
Så er det jo ikke uvanlig at tvilsomme
regimer får posisjoner i FN. Ofte er det ikke mulig å hindre det
heller, men denne gangen ble det bedt om votering, og Norge var
ett av landene med stemmerett. Og når anledningen bød seg, ville
jeg tenke at det ville være naturlig å bidra til det signalet som
saudiregimet får, når vestlige land markerer seg mot dem.
Jeg forventer at utenriksministeren
nå kan være åpen med Stortinget om et spørsmål som veldig mange
lurer på. Det er rett og slett: Stemte Norge for eller imot at Saudi-Arabia
skulle bli medlem av Kvinnekommisjonen?
Utenriksminister Børge Brende [11:05:05]: Representanten
Lysbakken hørte akkurat hva jeg sa om forholdene i bl.a. Saudi-Arabia
og Iran når det gjelder kvinners rettigheter. Men denne regjeringen
følger den samme praksis som den regjeringen representanten Lysbakken satt
i: Vi offentliggjør ikke hva vi stemmer ved hemmelige valg. Det
gjør heller ikke våre naboland, som f.eks. Sverige, som er i samme
situasjon.
Men det kunne være interessant,
ettersom representanten Lysbakken har valgt å være så høy og mørk
i denne saken, å komme med en opplysning knyttet til da Lysbakken var
konstitusjonelt ansvarlig for disse spørsmålene, bl.a. Kvinnekommisjonen,
sammen med den daværende utenriksministeren. Daværende barne-, likestillings-
og inkluderingsminister Lysbakken var ansvarlig da Iran ble innvalgt
som medlem av Kvinnekommisjonen i perioden 2011–2015. Stemte Norge
imot Irans medlemskap på det tidspunktet, under Lysbakkens ledelse?
Jeg respekterer at man ikke går ut med det offentlig, jeg tror ikke
det tjener saken, men det bare viser at dette er rett og slett å
forsøke å endre norsk FN-politikk i en sammenheng hvor dette dreier
seg om Saudi-Arabia. Å offentliggjøre det gjør ikke vi, slik som
heller ikke Sverige gjør.
Presidenten: Dette
får eventuelt representanten Lysbakken svare på etter spørretimen.
Hans Olav Syversen – til oppfølgingsspørsmål.
Hans Olav Syversen (KrF) [11:06:35]: Det kunne være spennende
å prøve å gi et svar på utenriksministerens spørsmål på frihånd,
men det får representanten Lysbakken sørge for etterpå.
Men Saudi-Arabia er tema, og det
er et populært land i FN. De sitter ikke bare i Kvinnekommisjonen;
de sitter også i Menneskerettighetsrådet, og det er jo et råd som
har andre interessante land med seg, bl.a. Kongo, Cuba, Etiopia,
Kirgisistan og Venezuela. Vi er jo klar over at det ikke kan være
slik at det må være én standard for å være medlem i ulike organer
i FN. Men Menneskerettighetsrådet har jo noe helt spesielt ved seg.
De har nemlig ett land på hver eneste agenda, hvor man da kommer
med en eller annen form for bannbulle, og det er Israel. Mener utenriksministeren
at den type måte å opptre på, styrker FN?
Utenriksminister Børge Brende [11:07:35]: Det er en gryende
debatt om hvorvidt Menneskerettighetsrådet har et fokus på Israel
som er større enn det situasjonen skulle tilsi  i forhold til andre
menneskerettighetsbrudd. Den diskusjonen pågår. Israel står ofte
på dagsordenen. Israel har også sitt å svare for, når det gjelder
å ikke forholde seg til folkeretten, når det gjelder Vestbredden
o.l. Men det må jo være en forholdsmessighet i dette. Situasjonen
f.eks. i Saudi-Arabia og Iran  når det gjelder kvinners situasjon,
likestillingspolitikk, situasjonen for f.eks. seksuelle minoriteter,
er nok ikke like ofte oppe. Det er et paradoks, og det er jeg enig
med representanten i.
Presidenten: Vi
går videre til neste hovedspørsmål.
Torgeir Knag Fylkesnes (SV) [11:08:46]: Havressurslova er
grunnpilaren for all forvaltning av våre rike havressursar. I lovas
§ 1 står det:
«Formålet med lova er å sikre ei
berekraftig og samfunnsøkonomisk lønsam forvaltning av dei viltlevande marine
ressursane og det tilhøyrande genetiske materialet og å medverke
til å sikre sysselsetjing og busetjing i kystsamfunna.»
Den siste delen av lovformuleringa
er ikkje til å misforstå. Det skal ikkje vere nokre få menneske
som skal sitje igjen med inntektene. Dei skal fordelast, og dei
skal kome kystsamfunna til gode. Likevel gjer fiskeriministeren
alt han kan for å undergrave denne lova. Pliktsystemet for torsketrålkonsesjonane
var laga for å sikre at verdiskapinga av det rike nordnorske torskefisket
skulle kome nordnorske kystsamfunn til gode. Men systemet har blitt
uthola, utvatna og er no ubrukeleg for alle andre enn nokre få store selskap
der eigarane har blitt milliardærar med dette systemet. Dette er
verdiskaping som eigentleg skulle kome kystsamfunna til gode, men
som nokon få har sikra til seg sjølve, stikk i strid med både havressurslova
og pliktane til å levere.
Fiskeriministeren føreslår no å
avvikle dette systemet. Det er det mykje fornuft i, men det spesielle
i hans løysing er at kystsamfunna berre skal sitje igjen med 20 pst.
av dette oppgjeret, medan resten – 80 pst. – skal nokon få styrtrike
reiarar få.
Tilbake til havressurslovas § 1:
Korleis får statsråden det å ta enorme verdiar frå kystsamfunna
og gi til nokre få rike reiarar til å vere i samsvar med havressurslovas
§ 1?
Statsråd Per Sandberg [11:10:40]: Jeg takker for spørsmålet,
og så takker jeg for at representanten Fylkesnes i hvert fall har
en litt mer konstruktiv tilnærming til utfordringene. Men jeg må
igjen få lov til å presisere at disse trålerne har fått 100 pst.
på et tidligere tidspunkt, så det er i hvert fall ikke undertegnede
som har gitt de «styrtrike», som representanten kaller dem, disse
kvotene og disse verdiene. Det er gjort under tidligere regjeringer,
og det er gjort faktisk også under representantens eget parti SVs
periode i åtte år i regjering uten at de foretok seg noen ting som
helst.
Det er jo dette som er noe av utfordringen
i debatten, at man blander sammen to saker. Man blander sammen pliktsystemet,
som er fremmet nå, og så drar man inn Kvoteutvalget, altså Eidesen-utvalget,
som er ute på høring nå fram til 28. april, og som skal behandles
på et annet tidspunkt. Der kommer spørsmålet om kvoteeierskap, evigvarende
kvoter, fordeling og alt dette. Det skal behandles i neste stortingsperiode
sannsynligvis.
Så er det jo ikke riktig at jeg
gir noe til de styrtrike. Jeg tar fra de styrtrike, som representanten
Fylkesnes peker på. Jeg tar faktisk 20 pst., altså 8 500 tonn, fra
deres kvoter og flytter over til kystsamfunnene, altså til kystfiskerne.
Og som jeg har svart tidligere i dag, så tilsvarer det altså 8 500 tonn,
men i kroner og øre tilsvarer det nærmere 700 mill. kr. Det er da
et anslag på hva disse har fått i rabatt for å få disse kvotene
tidligere med aktivitetsplikt.
Torgeir Knag Fylkesnes (SV) [11:12:40]: Den opphavlege intensjonen
med dette systemet var at det skulle gi verdiskaping i dei nordnorske
kystsamfunna. 100 pst. av dette skulle kome kystsamfunna til gode.
Når statsråden legg opp til at 80 pst. av dette skal kome nokre
få reiarar til gode, er det faktisk å ta frå kystsamfunna og gi til
nokre få rike reiarar. Det var det som var bakgrunnen for at Stortinget
bad om at nettopp dette systemet blei gjennomgått, at ein skulle
gå tilbake til dei opphavlege intensjonane med dette systemet, og
så kome med ei løysing på korleis ein kan få heile systemet på rett
kjøl, sånn at ein faktisk sørgjer for at intensjonen, at verdiskapinga skal
kome dei nordnorske kystsamfunna til gode, blir ein realitet. Da
er det ganske utruleg å framstille det som at statsråden gir 20 pst.
– skjenker 20 pst. – til kystbefolkninga. Det er 100 pst. som skal
vere i kystsamfunnas kontroll. Da er spørsmålet til statsråden:
Skjøner statsråden den harmen det har vekt i dei nordnorske kystsamfunna når
statsråden berre vil gi 20 pst. til dei og resten til dei rikaste
reiarane?
Statsråd Per Sandberg [11:13:50]: Ja, det har jeg også svart
på tidligere i dag: Jeg skjønner den harmen som blir når man fremmer
en påstand om at disse såkalt styrtrike, eller kvotebaronene, disse
som har ranet kysten, får 80 pst. Men det er jo ikke det forslaget
innebærer. Forslaget er å fjerne pliktene.
Og så sier jeg til representanten
Fylkesnes: Hvis han vil fjerne 100 pst. av kvotene til trål, får
han ta det i den saken som Stortinget skal behandle da. Hvis Fylkesnes
og SV og Arbeiderpartiet ønsker å legge ned trålflåten, må man si det.
Så kan man gjerne forskottere det i forhold til Kvoteutvalget, som
skal behandles senere. Men å fjerne trålflåten ville ha fått dramatiske
følger. Flere hundre arbeidsplasser ville forsvinne. Det som har
skjedd nå, er at bare 1,7 pst. av det råstoffet som ligger under
pliktene, leveres. Det er derfor vi må skape en lønnsomhet for å
snu den trenden, som har eksistert siden 1990, da det har gått nedover med
lønnsomheten, og man har hatt avfolkning. Nå foreslår vi å snu denne
trenden – få lønnsomhet, mer råstoff, aktivitet og industri i nord.
Presidenten: Det
åpnes for oppfølgingsspørsmål – først Kirsti Bergstø.
Kirsti Bergstø (SV) [11:15:11]: Dette kystopprøret, som alle
mener er etablert, føler jeg ikke på i det hele tatt, sa fiskeriministeren
til NRK. Det er interessant i en tid der det mobiliseres nettopp
til kystopprør, der folk samles på demonstrasjoner, markeringer,
folkemøter, og der opprop på nettsamfunn med krav om å stoppe regjeringens
politikk og erstatte den med politikk i motsatt retning, øker i antall
underskrifter og følgere. For det er tydelig hvem Sandberg har lyttet
til i fiskeripolitikken. Han har lyttet til de aller rikeste og
mektigste og forsøker stadig å flytte deres posisjoner framover,
mens vanlige folk, fiskere og kystsamfunn taper. Folk opplever å
bli fratatt det som har tilhørt dem. Det skjer ikke med hvilepuls
– opprøret er i gang. Jeg vet ikke om fiskeriministeren har begynt
å føle på det opprøret, siden det nå skal være folkemøter rundt omkring
i flere kystsamfunn. Men det hadde vært interessant å vite: Når
er det kystopprør i fiskeriminister Sandbergs verden?
Statsråd Per Sandberg [11:16:16]: Jeg har svart på det tidligere.
Gjennom min korte tid som fiskeriminister har vi hatt fire kystopprør.
Alle disse kystopprørene er styrt av politikere fra Arbeiderpartiet,
SV osv. Men det at folk i nord blir bekymret, har jeg all respekt
for, og jeg forstår det meget godt. Når representanter fra SV og
Arbeiderpartiet hele tiden snakker om at kysten ranes, og at jeg
som fiskeriminister gir verdier til de rike, som er feil – det er
feil! Disse rike, som SV trakasserer hele tiden, gir utrolig mange
arbeidsplasser i nord og gir sysselsetting, som SV nå ønsker å legge
ned – det snakker man ikke om. Men jeg tar altså verdier fra disse
såkalte trålbaronene, som SV kaller dem. Jeg tar 20 pst., jeg tar
nesten 700 mill. kr fra dem, og så gir jeg dem til kyst. Det har
aldri skjedd før. Ikke engang da SV satt åtte år i regjering, skjedde
det.
Presidenten: Ingrid
Heggø – til oppfølgingsspørsmål.
Ingrid Heggø (A) [11:17:43]: Det er på høyring no ei mellombels
rederiordning, og det er òg på høyring moglegheit med auka kvotetak.
Auka kvotetak vil faktisk føra til at ressursane vert samla på stadig
færre hender. Det trur eg vi kan vera einige om. Når det gjeld forslaget
med pliktavviklinga som er kome frå regjeringa, skal trålarane få
behalda 80 pst. utan å vera forplikta til å levera til landindustrien.
Det trur eg òg vi kan vera samde om. Industrien og lokalsamfunna
treng fisk, dei treng ikkje vekslepengar. Dei treng heller ikkje
meir fisk på land i høgsesongen. Kva er det i Sandberg sitt forslag
som vil føra til at fisken kjem på land utanom høgsesongen, og at
ein dermed sikrar arbeidsplassane, sikrar verdiskapinga og sikrar at
verdiane vert i Nord-Noreg og kjem det nordnorske folk til gode?
Statsråd Per Sandberg [11:18:50]: Jeg vil kvittere ut det
første først. Jeg har altså sendt ut på høring en midlertidig driftsordning
for en gruppe, for at man kan strukturere seg annerledes, men jeg
er klar og tydelig i høringsuttalelsen på at dette er midlertidig
og vil reverseres når Arbeiderpartiet og SV og Stortinget har behandlet
Eidesen-utvalget, og ferdigstiller det som da vil være et forutsigbart
kvotesystem i framtiden. Det er jeg klar på. Jeg trodde faktisk
Arbeiderpartiet var enig i at man ville ha en vurdering av en driftsordning
innenfor dette, men nå registrerer jeg det motsatte.
Ja, 80 pst. av det som Arbeiderpartiet
har akseptert, videreføres. Så sier jeg igjen: Da må Arbeiderpartiet
ta disse 80 pst. når de behandler Eidesen-utvalget, men det er jo ikke
det vi behandler nå. Hvis Arbeiderpartiet ønsker å ta hele kvotegrunnlaget
fra trål, ja, så står de fritt til å gjøre det i neste periode,
altså legge ned trålflåten og flere hundre arbeidsplasser. Da må
man bare gjøre det, men ikke nå, for nå behandler vi pliktsystemet.
Presidenten: Vi
går videre til neste hovedspørsmål.
Anniken Huitfeldt (A) [11:20:16]: Mitt spørsmål går til utenriksministeren.
Regjeringa presenterte sist fredag
en ny nordområdesatsing. Denne satsingen innebærer på en rekke områder en
videreføring av Stoltenberg II-regjeringas stortingsmelding om nordområdene
fra november 2011 – og det er jo vel og bra. Samtidig beit jeg meg
merke i noe statsråd Bakke-Jensen sa under framleggelsen. Ifølge
NRK Nordland sa han at det ikke var regjeringas hovedoppgave å stake
ut kursen, men å heie fram den som ville noe.
Jeg mener at denne uttalelsen vitner
om total passivitet. Skal vi mene alvor med nordområdesatsingen,
som etter min mening er vårt viktigste strategiske satsingsområde, trenger
vi en regjering som viser lederskap. Regjeringa må være en pådriver
nasjonalt og internasjonalt, og resultatene kommer ikke med et politisk
lederskap som sier at de ikke skal stake ut kursen. Det vi trenger
å gjøre, er å tenke langsiktig og ikke bare stå på sidelinjen og
heie.
Det konkrete som den forrige regjeringa
gjorde, var å gjøre noe med det ulovlige, uregulerte fisket og delelinjen. Tromsø,
Bodø og Alta ble styrket som kunnskapsbyer. Arktisk råd fikk sitt
sekretariat i Tromsø, og BarentsWatch ble etablert.
Derfor lurer jeg på om utenriksministeren
kan avklare om det er regjeringas oppgave i nordområdepolitikken
primært å være heiagjeng og hvilke konkrete, nye tiltak, ideer og
satsinger som egentlig ligger i den nye strategien.
Utenriksminister Børge Brende [11:22:06]: Takk for et viktig
spørsmål.
Det er også i nordområdepolitikken,
når det gjelder Arktis, resultatene som teller. Resultatene etter
fire år må man jo si er gode. Vi er ikke fornøyd med det, så vi
vil mer. Derfor har vi nå fremlagt en oppdatert nordområdestrategi. Men
veksten i nord er nå høyere enn i resten av landet. Arbeidsledigheten
i nord, etter fire år med denne regjeringen, er lavere enn i resten
av landet. Vi har økt nordområdesatsingen til 3,4 mrd. kr i år.
Det er en kraftig økning sammenlignet med det som var satsingen
under de rød-grønne. Vi har økt nordområdesatsingen med mer enn
25 pst.
Vi har også tilrettelagt for en
ny oppgradering av flyplassen i Bodø. Som også representanten Huitfeldt
fikk med seg, har det vært stor glede i Mo i Rana gjennom at de skal
få en oppgradert flyplass.
Vi opplever også at det er mange
nye bedrifter i nord. Bare i 2015 kom det til over 4 000 nye bedrifter
og selskaper i nord. Det har vært 25 pst. økning i sjømateksporten og
-produksjonen. Polarkoden, som skal sikre trygge seilingsleder i
nord, har kommet på plass gjennom International Maritime Organization,
hvor Norge har vært en pådriver.
Vi har økt satsingen på Barentssekretariatet
og folk til folk-samarbeidet, som er viktig. Vi tok initiativ til
det nye FRAM-bygget, som er helt avgjørende for polarforskning og
arktisk forskning. Vi har også tilrettelagt for et kompetansesenter
for oljevernberedskap og marin forsøpling i Vesterålen og Lofoten.
Listen er lang, og resultatene er
gode. Jeg hadde ønsket at også Arbeiderpartiet i hvert fall hadde
kunnet innrømme at det går godt i nord, og hadde vist en viss form
for optimisme.
Anniken Huitfeldt (A) [11:24:25]: Det som var talende ved
utenriksministerens svar, var at han ikke snakket noe om nordområdene
som et strategisk satsingsområde. Da den nåværende regjeringa gikk
på, hadde man et slagord for nordområdene: Fra dialog til handling.
Når det gjelder «fra dialog», har
man lyktes ganske godt. Det har blitt mindre dialog. Men de nye
handlingene er det vanskelig å få øye på. Alle de satsingene som
utenriksministeren nå presenterer, handler ikke om satsinger på
Utenriksdepartementets budsjett eller deres initiativer. Det handler
om resten av nordområdesatsingen, som var initiativer som Arbeiderpartiet
satte i gang.
Så mitt spørsmål er: Er dette resirkulering
av gamle ting, og hva er det nye som Utenriksdepartementet har satt i
gang, i en spent utenrikspolitisk situasjon, med sikte på å styrke
nordområdene som et strategisk satsingsområde?
Utenriksminister Børge Brende [11:25:22]: Situasjonen i nord
er håndtert på en god og forutsigbar måte i disse fire årene. Vi
må ikke glemme at oljeprisen er halvert, noe som har gjort at ting
så noe annerledes ut i nord. For eksempel ble Stockman-utbyggingen
droppet fra russisk side. Vi har hatt en situasjon hvor Russland
for første gang siden den annen verdenskrig har brutt folkeretten
i Ukraina. Så vi har hatt en håndtering av lavere oljepris og et
strategisk bilde med Russland som har vært mer krevende.
Men selv i en slik situasjon opplever
vi, gjennom målrettede tiltak, vekst i fiskerisektoren, vekst i
mineralnæringen og ikke minst vekst i reiselivsnæringen, som opplever en
renessanse i nord. Så vi opplever at veksten er god, arbeidsledigheten
er lav, og Norge har fortsatt en strategisk ledelse i det arktiske
globale samarbeidet. Vi har til og med fått på plass en havmelding
og en havstrategi, som til og med adresserer det havrommet som Arbeiderpartiet
er så opptatt av.
Presidenten: Det
åpnes for oppfølgingsspørsmål – først Martin Henriksen.
Martin Henriksen (A) [11:26:50]: Nordområdepolitikken har
vært en nasjonal og internasjonal satsing på toppen av den vanlige
politikken. Nå frykter jeg at med denne nordområdestrategien gjør
regjeringa nordområdepolitikken i større grad til vanlig distrikts-
og regionalpolitikk, der tiltak som ellers i landet vil defineres
som vanlig politikk, framstilles som nordområdepolitikk – så lenge
det skjer i Nord-Norge. En økning til Universitetet i Oslo er vanlig
høyere utdanningspolitikk, det er ikke sørområdepolitikk. Samme
satsing til Tromsø defineres som nordområdepolitikk. Når man utbedrer
en vei eller et sykehus, framstilles det som nordområdepolitikk,
i stedet for at det handler om at Nord-Norge får sin rettmessige andel
av midlene.
En offensiv nordområdepolitikk er
å ta nye initiativ. Det er ikke bare å pakke om vanlig politikk
og kalle den nordområdepolitikk. Derfor vil jeg spørre utenriksministeren:
Hvor går etter hans syn egentlig skillet mellom nordområdepolitikken
og den vanlige regional- og distriktspolitikken?
Utenriksminister Børge Brende [11:27:50]: Kortsvaret på det
er at i nord møtes innenriks- og utenrikspolitikken. Derfor har
Utenriksdepartementet et strategisk ansvar for vår nordområdepolitikk.
Representanten har sikkert også
fått med seg at i de senere årene har det vært noe kritikk i nord,
både fra Nordlys og også i Avisa Nordland, om at det har vært for
lite søkelys på det som har vært tiltak i Norge. Jeg mener vi har
bøtt på det gjennom en storstilt samferdselssatsing, en dobling av
riksveibevilgningene som går til nord, gjennom svære universitets-
og høyskolesatsinger, satsing på lærerutdanningen, hvor vi nå ser
40 pst. økning i søkningen, og vi ser også at det er økt satsing
på reiseliv og de marine næringene. Men i tillegg har Norge beholdt
det strategiske globale lederskapet i Arktis. Vi har fått på plass
det arktiske sekretariatet for næringsliv i Tromsø, og vi ser først
og fremst at det går godt i nord. Det har vi fått til, selv i en
situasjon med halvering av oljeprisene og et vanskeligere forhold
til vår nabo i øst. Så jeg hadde faktisk forventet at Arbeiderpartiet
her hadde vært litt fornøyd.
Presidenten: Den
muntlige spørretimen er nå omme.
Ordinær
spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten i salappen.
De foreslåtte endringene i dagens
spørretime foreslås godkjent. – Det anses vedtatt.
Endringene var
som følger:
Spørsmål 12, fra representanten
Rigmor Aasrud til arbeids- og sosialministeren, vil bli besvart
av justis- og beredskapsministeren som rette vedkommende.
Spørsmålene 13, 14 og 15, fra henholdsvis
representantene Sveinung Rotevatn, Hege Haukeland Liadal og Geir Jørgen
Bekkevold til kulturministeren, må utsettes til neste spørretime,
da statsråden er bortreist.
Truls Wickholm (A) [11:29:35]: Mitt spørsmål er som følger:
«Hvorfor har regjeringen valgt å svekke skattefradraget for
fagforeningskontingent hvert eneste år, og dermed valgt å svekke
incentivene til å organisere seg, når vi vet hvor viktig høy organisasjonsgrad
er for samfunnsutviklingen?»
Statsråd Siv Jensen [11:29:58]: Regjeringen legger til rette
for et organisert arbeidsliv og ikke minst et velfungerende trepartssamarbeid.
I tilleggsproposisjonen som ble lagt frem da regjeringen tiltrådte
høsten 2013, fremgår det at beløpsgrensen for fradrag for fagforeningskontingent
og fradrag for yrkes- og næringsorganisasjoner er blitt mer enn
doblet siden 2005. I tråd med Sundvolden-erklæringen foreslo regjeringen
å videreføre beløpsgrensen for slike fradrag på 2013-nivå, dvs.
3 850 kr. I de etterfølgende budsjettene har fradragene blitt videreført
på det samme nivået.
Jeg antar at svekkelsen som representanten
Wickholm sikter til, er den reduserte skattesatsen for alminnelig
inntekt som følger av skattereformen som Arbeiderpartiet selv har
inngått forlik om. Generelt vil redusert skattesats redusere skatteverdien
av alle fradrag i alminnelig inntekt, og det er ikke naturlig å
øke fradragsgrensen for å motvirke denne effekten av lavere skattesats.
Den reduserte skattesatsen fra 28 pst. til 24 pst. har heller ikke
gitt store utslag på fagforeningsfradraget. Den reduserte fradragseffekten
utgjør ca. 150 kr på årsbasis, eller for å bruke Arbeiderpartiets
egen favorittregneøvelse – dele på antall dager – 40 øre per dag.
Jeg kan også være så raus å regne inn at vi ikke har oppjustert
fradraget med prisstigning, da er tallet 70 øre per dag.
Det er heller verdt å heve blikket
og se på det store bildet for regjeringens skattepolitikk. Regjeringen
har hittil redusert skatter og avgifter med 21 mrd. kr, og vi har
lagt vekt på at brede grupper av befolkningen skal få lettelser. Lønnstakere
har i gjennomsnitt fått redusert skatten med om lag 6 000 kr, og
jeg tror mange fagorganiserte er godt fornøyd med det.
Regjeringen reduserer skattene for
å gjøre det mer lønnsomt å arbeide. Skattelettelsene kommer også
fagorganiserte til gode. De kommer altså alt i alt godt ut.
Kenneth Svendsen hadde her
overtatt presidentplassen.
Truls Wickholm (A) [11:32:05]: Det er en alvorlig situasjon
når flertallet i norsk arbeidsliv snart står i fare for å være uorganisert.
Statsråden skriver godt i perspektivmeldingen om hvor viktige fagforeningene
er, særlig frontfaget, som vi vet er avhengig av de brede fagsammenslutningene
mellom konkurranseutsatt industri og offentlig sektor, hvordan de
kan ta ansvar og ta avgjørelser på tvers, hvor viktig det er at
vi har de store sammenslutningene som er avhengige av å ha veldig
mange organiserte. Når man da ikke prisjusterer og ikke har andre
tiltak, svekker man over tid incentivene til å være fagorganisert.
Det at man gir skattelette til alle, gir jo ingen spesielle incentiver
til å være fagorganisert og ta på seg den belastningen det er å
bidra til det viktige verktøyet for samfunnet som fagorganisasjonene
og frontfaget representerer.
Statsråd Siv Jensen [11:33:13]: Det viktigste budskapet jeg
hørte fra representanten Wickholm nå, er at det har effekt å redusere
skatten. Det spesielle er at dette er et av de få områdene der Arbeiderpartiet
mener at skattelette er bra – men det skal altså gå til en avgrenset
gruppe i samfunnet. Jeg er av den oppfatning at brede skattelettelser
er bedre fordi det kommer alle til gode. De skattelettelsene denne
regjeringen har gjennomført, kommer både de fagorganiserte og de
uorganiserte til gode, og de kommer brede grupper av befolkning
og næringsliv til gode. Det mener jeg er en god måte å innrette
skattepolitikken på.
Så er jeg enig med representanten
Wickholm i at det er viktig at vi har et organisert arbeidsliv og
et velfungerende trepartssamarbeid. Det har regjeringen vektlagt
hele denne perioden. Vi har en god og tett dialog med partene, inkluderer
dem i mange viktige spørsmål og har et godt og produktivt samarbeid.
Truls Wickholm (A) [11:34:12]: Da tror jeg ikke statsråden
hørte særlig godt etter hva jeg sa. I mitt innledende spørsmål etterspurte
jeg også hvordan incentivene til å være fagorganisert, var svekket.
Et incentiv er noe som man gir til noen for at de skal utføre en
helt spesiell handling, ikke noe man gir til alle fordi det er en
del av ens generelle politikk. Jeg synes statsråden skriver godt
i perspektivmeldingen om hvor viktig frontfaget er, og hvor viktig
frontfaget har vært også for at Norge ikke skal ha den lønnsutviklingen
som i en del andre europeiske land, hvor forskjellene mellom lavlønnsgrupper
og høylønnsgrupper har blitt større.
Det er gripende godt, det som skrives
i perspektivmeldingen. Det er bare så synd at statsråden ikke følger
det opp med tiltak for å styrke incentivene for at folk skal organisere
seg. Spørsmålet er: Vil vi se noe av dette i revidert? Kommer statsråden
til å endre politikk nå som hun har fått denne åpenbaringen i perspektivmeldingen?
Statsråd Siv Jensen [11:35:13]: Revidert nasjonalbudsjett
blir lagt frem 11. mai, og da får representanten Wickholm svar på
det han måtte lure på i den sammenheng. Men det er ikke riktig –
regjeringen har ikke svekket incentivene. Regjeringen har valgt
å opprettholde fradraget på 2013-nivå, det har vært videreført i
hvert eneste budsjett denne regjeringen har lagt frem.
Så henviser jeg til representantens
syn på at målrettede skattereduksjoner virker. Jeg er enig i det.
Jeg skulle bare ønske at Arbeiderpartiet var villig til å se at
den effekten kan komme på andre områder enn kun knyttet til fagforeningsfradraget.
Det er derfor denne regjeringen har vært opptatt av å rydde opp
i store deler av skatte- og avgiftsområdet – vi mente det var behov
for det. Det er derfor vi har fjernet en del avgifter, det er derfor
vi har redusert skattene, og det er derfor vi har vært opptatt av
å redusere formuesskatten, som forskjellsbehandler utenlandske og
norske eiere av norske bedrifter. Det er målrettede tiltak, men da
er tonen en ganske annen fra Arbeiderpartiets side.
Ketil Kjenseth (V) [11:36:27]: «Innlandet står foran investeringer
på nær 50 mrd. kroner bare innen cyberforsvaret og sivil cybersikkerhet,
sykehus og tog (dobbeltspor til Lillehammer) de neste 15 årene.
Men ingen av de statlige etatene planlegger sammen, fylkene har
ingen felles plan, og næringslivet er ikke koblet på for mulig næringsutvikling
knyttet til disse gigantiske samfunnsinvesteringene.
Har statsråden en plan for modernisering
og samhandling av slike investeringer, slik at de kan gi større
ringvirkninger og meravkastning?»
Statsråd Jan Tore Sanner [11:37:13]: Det er riktig som representanten
Ketil Kjenseth sier, at det skal foretas store, viktige investeringer
i Innlandet i årene som kommer. Representanten peker også på behovet
for å se statlige sektorer og fylkesoverskridende tiltak i sammenheng. Dette
er en problemstilling som regjeringen er opptatt av. Som representanten
påpeker, vil det å se ulike tiltak i sammenheng i en regional kontekst
kunne gi større effekt av alle investeringene samlet sett. I proposisjonen
om regionreform foreslår regjeringen flere tiltak som skal legge til
rette for at ulike tiltak og prioriteringer i forvaltningen drar
i samme retning. Dette er tiltak som regjeringen samarbeider godt
med Venstre om.
Det vi foreslår, er for det første,
i tråd med avtalen med samarbeidspartiene, å slå sammen Hedmark
og Oppland. Regionreformen innebærer at dagens 19 fylkeskommuner foreslås
sammenslått til 10–11. Samtidig har regjeringen vedtatt at fylkesmannsembetene
i all hovedsak skal følge de nye fylkesgrensene. Dette innebærer
at nye fylkeskommuner og fylkesmannsembeter vil legge til rette
for at mange av dagens grenseoverskridende utfordringer kan ses
i sammenheng.
For det andre vil fylkessammenslåinger
gjøre de nye og større fylkene sterkere, med økt gjennomføringsevne
som samfunnsutviklere, økt regional og nasjonal påvirkningskraft
og økt samordningsevne. Større fylker vil også gjøre det enklere
å koordinere regionale interesser når det gjelder statlig lokalisering
på landsdelsnivå.
For det tredje vil regjeringen gjøre
regional planlegging mer forpliktende. Regjeringen vil styrke dialogen
mellom fylkeskommunene og departementene med sikte på at sektorovergripende
problemstillinger og nasjonale og regionale mål ses i sammenheng.
Regjeringen vil at regional planlegging skal bli et tydeligere virkemiddel
for samhandling og samordning mellom fylkeskommune og stat og mellom
ulike deler av staten innad i fylket.
For det fjerde vil regjeringen gjennomgå
de statlige regionale inndelingene i lys av de nye fylkesgrensene.
Formålet med denne gjennomgangen er å styrke samhandlingen mellom
staten og regionalt folkevalgt nivå.
Til sist bør det pekes på at bildet
av statlige etater og fylker som ikke planlegger sammen, ikke er
helt riktig. Jernbaneverket og Statens vegvesen har hatt omfattende samarbeid
og samplanlegging når det gjelder utbygging av jernbane og vei,
både langs Mjøsa med intercitybane og ny E6 og for Ringeriksbanen
og ny El6.
Ketil Kjenseth (V) [11:40:04]: Jeg takker for svaret og også
for noen av de tiltakene som en i samarbeid med Venstre meisler
ut.
Det å gjøre en region geografisk
større skaper ikke nødvendigvis kapasitet til innovasjon og næringsutvikling. Den
kompetansen er ikke nødvendigvis i front i offentlige etater, selv
om vi politisk og på annet vis prøver å ta initiativ til at offentlige
anskaffelser skal bli mer offensive og også skape en merverdi. Forsvaret
er på sin måte innadvendt og har sine behov. Cyberforsvar er forholdsvis nytt
i Forsvaret også, mens det innenfor samferdsel er stor digitalisering
på gang – viktig der – og sykehusene i Innlandet er veldig effektive,
men ligger på bunnen når det gjelder forskning, utvikling og innovasjon.
Hvordan skal en få dette til å smelte sammen og skape kapasitet
til innovasjon?
Statsråd Jan Tore Sanner [11:41:15]: Det er viktig at denne
typen initiativ også kommer fra lokalt hold. I Oppland og Hedmark
er det sterke teknologiske miljøer flere steder, bl.a. rundt Raufoss,
hvor det er spennende miljøer som har vist evne til nytenkning og
innovasjon og klart å skape mange nye, spennende arbeidsplasser.
Det vi kan gjøre nasjonalt, er å sørge for at strukturene ikke er
i veien for de gode løsningene. Det har jo vært litt av utfordringen,
ved at man har hatt to fylker i Innlandet, at man har hatt ulike
regionale strukturer. Nå sørger vi for å få det på plass, i godt
samarbeid med Venstre og Kristelig Folkeparti. Så er det viktig
at vi har verktøy for å fremme innovasjon. Der er strategien å få
mer innovative innkjøp. Det mener jeg er et godt verktøy for å utløse
mer innovasjon i et samspill mellom offentlig og privat sektor.
Ketil Kjenseth (V) [11:42:16]: Statsråden nevnte regional
planlegging og det å gi de nye fylkene et større og tydeligere mandat,
men også mer dialog med departementer. Dagens samarbeidspartier
har gått i front for å gjøre forsøk på mellomnivå i offentlig sektor,
altså i fylkene, med forsøk i Møre og Romsdal. Men det var også,
under Bondevik II-regjeringen, et forsøk i Oppland, Fritt Fram, hvor
flere departementer samordnet sine midler til regional utvikling
og overførte dem til Oppland fylkeskommune til fordeling. Dette
handler også om at staten kanskje må avgi litt mandat, myndighet,
penger og ressurser og ha tillit til de regionale myndighetene.
Er det noe statsråden tør å gå videre med og forsøke å lete etter
muligheter for at det handlingsrommet skal bli større lokalt, og
har han tillit til dem som sitter lokalt?
Statsråd Jan Tore Sanner [11:43:15]: På dette området er
regjeringspartiene og Venstre helt enige. Vi ønsker å desentralisere
makt. Vi ønsker ikke at mer makt skal sentraliseres slik vi ser
fra rød-grønn side. Vi ønsker å flytte makt, ansvar og handlingsrom
til det lokale nivået i et samspill med innbyggere og næringsliv.
Så svaret på spørsmålet er ja – statsråden både vil og tør. De gode
forslagene må komme opp, og så er vi selvsagt innstilt på å ha en
dialog der det er et ønske om å gå nye veier.
Dag Terje Andersen (A) [11:44:02]: «Byggenæringen har gang
på gang understreket viktigheten av Modul 2 for å sikre seriøsitet
i næringa. Regjeringen besluttet i fjor å opprette et seriøsitetsregister
i tilknytning til den sentrale godkjenningen. Dette er fortsatt
ikke på plass, og det er uklart hvilke krav som må innfris for å
bli godkjent i registeret.
Blir dette kun et selskapsregister,
eller blir det et reelt seriøsitetsregister, hva er status for arbeidet
med å etablere seriøsitetsregisteret, og hvilke krav må innfris
for å få bli godkjent?»
Statsråd Jan Tore Sanner [11:44:36]: Regjeringen tar selvsagt
på alvor de utfordringene norsk byggenæring og arbeidslivet står
overfor når det gjelder useriøse foretak. Regjeringen la derfor
i januar 2015 frem en strategi mot arbeidslivskriminalitet med en
rekke samordnede og konkrete tiltak. En revidert versjon ble lagt
frem 13. februar 2017. Strategien følger bl.a. også opp forslagene
fra byggenæringen i rapporten Enkelt å være seriøs. Den rapporten
kom på plass etter et initiativ fra meg, og strategien mot arbeidslivskriminalitet
er blitt utarbeidet i et godt samarbeid med partene i arbeidslivet
og er et godt eksempel på trepartssamarbeidet.
Seriøsitetsregisteret er et virkemiddel
jeg i november 2016 besluttet å innføre. Registeret skal først og
fremst være en lavterskelordning for foretak, der underleverandører
og foretak i ROT-markedet gis mulighet til å vise at de er seriøse.
Vi arbeider nå sammen med Direktoratet for byggkvalitet for å meisle
ut hvordan registeret bør innrettes. Det legges opp til at registeret
vil være i drift fra 1. januar 2018. Før det vil vi ha en god prosess
rundt opprettelsen av registeret, herunder en alminnelig høring
av forskrifter for ordningen, bl.a. med hjemler for innhenting av opplysninger
om foretakene.
Det er flere ting som er viktig
for meg når vi skal opprette et slikt register. Det er avgjørende
ikke å skape mer byråkrati. Det er samtidig viktig at registeret
har troverdighet. Derfor er det prinsipielle utgangspunktet at det
i første omgang kun tas inn opplysninger som er elektronisk tilgjengelige
og verifiserbare. Dette vil innebære at seriøsitetsregisteret vil
inneholde opplysninger om foretakene fra Brønnøysundregistrene og
om skatte- og avgiftsbetaling fra Skattedirektoratet. På lengre
sikt, når mer informasjon er elektronisk tilgjengelig, kan det være
aktuelt å utvide med andre opplysninger, f.eks. om kvalifikasjoner,
HMS-krav, opplæringsbedrift og andre tiltak.
Jeg vil presisere at dette vil bli
et seriøsitetsregister og ikke bare et foretaksregister. Opplysninger
om foretakenes lovlydighet vil gi oppdragsgiverne anledning til
å føle seg tryggere på foretakenes seriøsitet.
Dag Terje Andersen (A) [11:47:08]: Utgangspunktet for mitt
spørsmål er at det ganske snart er ett år siden vi hadde en såkalt
§ 20-debatt her i Stortinget, der vi etterlyste innholdet i seriøsitetsregisteret.
Ut ifra det jeg nå kan skjønne av statsrådens svar, vil mye av det
som har vært ønsket av informasjon og opplysninger fra begge parter
i næringslivet – som for øvrig er et forbilde for i fellesskap å
ta tak mot sosial dumping – og som de mener er viktig, ikke komme
inn i registeret. Har jeg oppfattet det riktig? Det var nemlig et
tema allerede for et år siden, og da lovte statsråden å se på hvor
mye som var mulig å ta inn i seriøsitetsregisteret.
Statsråd Jan Tore Sanner [11:47:55]: På det tidspunktet var
ikke beslutningen tatt. Jeg setter stor pris på utålmodigheten fra
Stortinget, men dette er et område hvor denne regjeringen har handlet,
og vi har handlet i samarbeid med byggenæringen og fagorganisasjonene. Det
er viktig. Gjennom rapporten om seriøsitet fikk vi på plass felles
tiltak, og vi jobber nå konkret med å oppfylle denne. Da vi presenterte
beslutningen om å opprette seriøsitetsregisteret, ble det svært
godt mottatt av både byggenæringen, altså BNL, og Fellesforbundet,
som var godt fornøyd med både beslutningen, at vi starter med det
som er lett tilgjengelig, og at dette vil bli utvidet etter hvert. Det
er viktig at vi unngår at det blir mer byråkrati, og det er viktig
at vi unngår at dette blir et register som er vanskelig å praktisere.
Vi må få på plass det som er lett tilgjengelig, og så vil vi utvide
dette etter hvert.
Dag Terje Andersen (A) [11:48:59]: Det er riktig at det på
det tidspunktet, for snart et år siden – debatten fant sted den
10. mai i fjor, og initiativet ble tatt i mars – ikke var tatt noen
beslutning. Det var jo hele poenget. Vi ville prøve å «drive på»
regjeringa for å få til en beslutning, i tråd med det partene ønsker
seg. Det er i denne saken – som i mange andre saker som gjelder
sosial dumping – slik at regjeringa sleper beina etter seg, og opposisjonen
i Stortinget og partene i arbeidslivet må være pådrivere. Men i
den sammenhengen antydet statsråden, så vidt jeg kan huske fra den
debatten, at det kunne være mulig å innføre modul 2, og nå sier
han at de er i ferd med å gjøre det.
Et annet viktig poeng gjaldt innholdet
i modul 2, for det er viktig at all informasjon som kan bekrefte
seriøsitet, f.eks. at man kan ettergå lønns- og arbeidsvilkår og
HMS-vilkår, at dette foregår på en ordentlig måte, og selvfølgelig
at personen er den som faktisk har kortet – alle disse elementene
er partene opptatt av at skal inn i registeret.
Så jeg kan bare slutte med en oppfordring
og si at jeg håper statsråden gjør som partene ønsker når det gjelder kvalitet,
for jeg tviler på at Byggenæringens Landsforening vurderer det de
sjøl foreslår, som byråkratisk.
Statsråd Jan Tore Sanner [11:50:15]: Jeg er litt overrasket
over tonen fra representanten Andersen, for dette er et område hvor
denne regjeringen handler, og det er et område hvor denne regjeringen
har et svært godt samarbeid med partene i arbeidslivet, både i utviklingen av
strategien og i oppfølgingen av denne. At vi fikk på plass rapporten
om seriøsitet, var resultatet av et initiativ jeg tok, i samarbeid
med partene. Og vi følger nå dette opp.
Representanten vet også utmerket
godt at når man skal ha på plass et slikt register, må man også
ha forskrifter på høring. Dette må gjøres på skikkelig og ordentlig
vis. Og nettopp for å komme raskt i gang og for å få dette på plass, tar
vi utgangspunkt i opplysninger som er tilgjengelig. Om et foretak
har betalt skatt, er jo noe av det grunnleggende. Om det har betalt
skatt, er viktig for oss som forbrukere å vite. Derfor vil dette
bli et godt register, et seriøsitetsregister, og vi er innstilt
på å utvide dette over tid. Men det er viktig for meg at vi kommer
raskt i gang og får dette på plass.
Jan Bøhler (A) [11:51:36]: Jeg tillater meg å stille følgende
spørsmål til utenriksministeren:
«I Saudi-Arabia praktiseres ekstrem kjønnsapartheid og
kvinneundertrykking. Nylig prøvde den saudiarabiske kvinnen Dina
Ali å rømme fra tvangsekteskap i hjemlandet. Men på Filippinene
ble hun fratatt dokumentene og ifølge venner, vitner og en internasjonal
støttekampanje bortført tilbake til Saudi-Arabia, hvor ingen siden
har sett henne.
Vil regjeringen se det som en del
av oppfølgingen av handlingsplanen mot sosial kontroll, tvangsekteskap
m.m. å ta opp Dinas sak og lignende saker med Saudi-Arabia og andre
berørte stater?»
Utenriksminister Børge Brende [11:52:18]: Kjernen i Norges
arbeid for likestilling er å øke jenters og kvinners handlingsrom,
selvbestemmelse og makt. Dette er grunnlaget for at jenter og gutter,
kvinner og menn skal ha like rettigheter og like muligheter. Handlingsplanen mot
negativ sosial kontroll, tvangsekteskap og kjønnslemlestelse ble
lansert av statsministeren 8. mars.
Kvinners posisjon i Saudi-Arabia
– som også er blitt diskutert tidligere her i dag – er uakseptabel.
Saudiske kvinners selvstendighet er svært begrenset. Familien har avgjørende
innflytelse over viktige livsvalg. Dette er satt i struktur gjennom
det mye omtalte vergesystemet, som krever at kvinner må ha samtykke
fra sin mannlige verge – vanligvis en far eller ektemann – for å
foreta en rekke gjøremål, som f.eks. å gjennomføre en utenlandsreise
eller inngå ekteskap. Det er helt surrealistisk for oss.
De vesentlige ulikheter i menns
og kvinners situasjon medfører at kvinners rettigheter står sentralt
i Norges kontakt med Saudi-Arabia, som jeg også redegjorde for i
mitt svar til representanten Huitfeldt tidligere. Under mitt besøk
i Riyadh i januar var situasjonen for menneskerettigheter generelt,
og kvinner spesielt, viktige temaer for samtalene. Jeg hadde bl.a.
inngående drøftinger om kvinners rettigheter med National Society
for Human Rights, en lokal menneskerettighetsorganisasjon. Dette
var også tema i de politiske samtalene. Norge uttrykker ikke bare
bekymring for generelle trekk ved samfunnet, men tar også jevnlig
opp enkeltsaker med saudiske myndigheter – også slike tilfeller
som representanten peker på.
Saudi-Arabia er under internasjonalt
press for sin behandling av kvinner. Dette har bl.a. resultert i
en beslutning fra 2013 om at kvinner skal utgjøre 20 pst. av medlemmene
i det rådgivende organet Shura-rådet. I 2015 deltok kvinner for
første gang i lokalvalg. Enkelte kvinnelige representanter ble innvalgt
i kommunestyrer. Kvinnelig deltakelse i arbeidslivet øker, og nye
yrkeskategorier åpnes for kvinner.
I landets omfattende økonomiske
reformplaner ligger det samtidig en erkjennelse av at det vil medføre
store fordeler for samfunnet å inkludere kvinner i større grad.
Der har de mye å lære, ikke minst av vårt land. Vi arbeider sammen
med saudiske myndigheter for å støtte opp om denne utviklingen.
Blant annet arrangerte Norge et seminar i desember i fjor om kvinners
deltakelse i arbeidslivet, der likestillingsombud Hanne Bjurstrøm
deltok, tilsvarende har vi et tilbud om å bistå med studietur til
Norge om samme tema. Selv om endringene i Saudi-Arabia er helt utilstrekkelige,
er de samtidig viktige signaler om at regjeringen i landet ser at
det er behov for omfattende reformer på området.
Ett av punktene i handlingsplanen
mot negativ sosial kontroll, tvangsekteskap og kjønnslemlestelse
er å utarbeide en internasjonal strategi mot barne- og tvangsekteskap. Dette
arbeidet er i gang. Jeg noterer meg representanten Bøhlers innspill
i den sammenheng.
Jan Bøhler (A) [11:55:21]: Jeg takker utenriksministeren
for klare standpunkter mot kjønnsapartheid i Saudi-Arabia. Det er
viktig at Norge tar en så klar stilling.
Når det gjelder denne konkrete saken,
har jeg fått e-poster, Facebook-meldinger osv. fra selv kvinner
i Saudi-Arabia som er glad for at man tar dette opp også andre steder i
verden og kan bidra til et press – som utenriksministeren var inne
på. De forteller at regimet nå har forbudt hashtag-en #SaveDinaAli
– som mange har engasjert seg i på Twitter – og at Dina Ali sitter
i fangenskap og kan bli drept når som helst. Det er veldig opprørende
å følge denne historien. Hun har selv lagt ut en melding på Facebook
om de 13 timene hun satt innesperret på flyplassen før hun ble ført
tilbake til Saudi-Arabia.
Jeg vil spørre: Er det ikke viktig
for Norge å signalisere overfor verdens kvinner at man (presidenten
klubber) tar opp en slik sak konkret? Utenriksministeren nevnte
… (presidenten avbryter) at man også hadde tatt opp en enkeltsak.
Utenriksminister Børge Brende [11:56:32]: Som jeg sa i mitt
svar til representanten, uttrykker Norge ikke bare bekymring for
generelle trekk ved samfunnet i Saudi-Arabia, men tar også jevnlig
opp enkeltsaker med saudiske myndigheter – også slike tilfeller
som representanten peker på.
I tillegg til dette er vi veldig
konkrete i FNs ulike organer. I Menneskerettighetsrådet og i forbindelse
med landgjennomgangen av Saudi-Arabia, Universal Periodic Review,
er Norge og Canada de to landene som mest konkret og oftest har
tatt opp disse spørsmålene, med kritikk av uakseptable forhold i
Saudi-Arabia.
Jan Bøhler (A) [11:57:16]: Jeg takker også for tilleggssvaret.
I tillegg til det utenriksministeren
er inne på, har det også stor betydning at den retningen det saudiarabiske
regimet står for innen islam, er toneangivende for store miljøer
ute i verden. I andre land, som Norge, har dette betydelig påvirkning
på noen miljøer. Når de praktiserer denne typen kvinneundertrykking
og lar tvangsekteskap foregå, påvirker det på en viktig måte også
utenfor deres egne landegrenser.
Så jeg vil spørre: Den typen kjønnsapartheid
som vi ser i Saudi-Arabia, som utenriksministeren tar veldig sterkt avstand
fra, og som er et veldig sterkt brudd på FNs kvinnekonvensjon, tilsier
ikke det at Norge også bør vurdere andre initiativer enn å ta opp
saken? Vi vet at overfor andre typer apartheid, som den de hadde
i Sør-Afrika, gikk det internasjonale samfunnet til andre skritt
enn bare å ta opp saken.
Utenriksminister Børge Brende [11:58:25]: Det som jeg også
sterkt understreket i mitt svar, er at Norge har tatt en ledende
posisjon internasjonalt – kanskje sammen med Sverige – når det gjelder
kvinners rettigheter og likestilling. Vi ligger helt i fremste rekke,
og vi har mange virkemidler i så måte. Jeg redegjorde for hva vi
gjør i Saudi-Arabia, det at vårt likestillingsombud nylig var der,
at jeg i forbindelse med to besøk også har drøftet dette. Vi har også
tilbudt ressurspersoner fra Saudi-Arabia å komme til Norge.
Men det er også riktig – som representanten
påpeker – at wahabismen, den spesielle formen for praktisering av
islam, og disse gruppenes innflytelse i Saudi-Arabia gjør landet
til noe helt spesielt. Det er viktig å støtte opp om de reformkreftene
i Saudi-Arabia som nå forsøker å kjøre tilbake mot wahabismen. Det
blir viktig fremover.
Torgeir Micaelsen (A) [11:59:43]: «18. februar 2015 påpekte
jeg de lange ventetidene for hørselshemmede. Siden den gang har
intet skjedd. Helseministeren viste til den kommende primærhelsetjenestemeldingen.
Meldingen er behandlet av Stortinget, og et flertall gikk inn for
at refusjon av utgifter til audiograf skulle utredes.
Har statsråden en intensjon om å
følge opp flertallets merknad, og hva vil statsråden foreta seg
for å redusere ventetiden, sikre nærhet til tilbudet og sørge for
hørselsrehabilitering fremfor kortsiktig behandling?»
Statsråd Bent Høie [12:00:25]: Sansetap, som hørselshemning,
kan ha stor betydning for funksjonsevne og livskvalitet. For noen
kan nedsatt hørsel være til hinder for å kunne leve et aktivt liv
og bo lenger i eget hjem og et hinder for å ta imot nødvendig hjelp.
Gjennom flere tiltak har regjeringen lagt til rette for at utfordringer
med bl.a. hørsel skal få større oppmerksomhet, og at helse- og omsorgstjenesten
skal gi et bedre tilbud til denne gruppen. Vi har lagt fram Opptrappingsplan
for habilitering og rehabilitering 2017–2019, og etablering av primærhelseteam
og oppfølgingsteam skal tilrettelegge for bedre oppfølging, økt
tverrfaglighet og koordinering av tjenester. Kompetanseløft 2020
inneholder tiltak for å bedre ledelsen og øke kompetansen i kommunene,
og vi gir tilskudd til læringsnettverk for bedre pasientforløp for
eldre og kronisk syke.
For å kunne gi et godt tilbud om
helse- og omsorgstjenester til hørselshemmede må kommunene vurdere
behov for personell med hørselsfaglig kompetanse. Samarbeid med
brukerorganisasjoner kan bidra til å heve kvaliteten i tjenesten.
Audiografer arbeider hovedsakelig
i spesialisthelsetjenesten. Spesialisthelsetjenesten har ansvar
for å veilede den kommunale helse- og omsorgstjenesten, også i oppfølgingen
av personer med hørselsutfordringer. Det kan være behov for audiografer
i kommunen, men det viktigste er å utnytte tilgjengelig kompetanse
på best mulig måte ved å etablere et godt samarbeid mellom kommunene
og spesialisthelsetjenesten. I oppdragsdokumentet til helseregionene
er det påpekt at spesialisthelsetjenesten skal ha økt bruk av ambulante
tjenester til kommunene.
Etter mitt syn er det flere problemstillinger
og løsninger på utfordringene vi står overfor innen hørselsomsorgen,
ut over det som komiteen har lagt til grunn i sin merknad. Før jeg
tar endelig stilling til hvordan merknaden fra komiteen skal følges
opp, vil jeg se flere ting i sammenheng – herunder effekten av de
tiltakene som er iverksatt, og det som også nå er vedtatt gjennom
planlagte tiltak. Jeg vil i Prop. 1 S for 2017–2018 komme tilbake
til hvordan jeg vil følge opp komiteens merknad.
Torgeir Micaelsen (A) [12:02:32]: Jeg takker for svaret og
forstår det slik at vi må vente noe lenger før vi får en vurdering
av om utredningen skal igangsettes – for flertallets merknad den
gang var jo å få en utredning, en vurdering, av spørsmålet. Jeg
synes det er synd at ikke det arbeidet er igangsatt, og at ikke
statsråden kan melde mer konkret til Stortinget om hva som er årsaken
til at man eventuelt ikke vil gå videre med forslaget.
For snart to år siden, da vi diskuterte
dette i Stortinget sist, pekte jeg på at det er nærmere 700 000
mennesker i Norge som lever med nedsatt hørsel, som går ut over
livskvaliteten, og som går ut over evnen til å delta i arbeidslivet.
Derfor er dette viktig og bør prioriteres. Jeg vil gjenta min oppfordring
den gangen: Hva vil regjeringen, ut over de forslagene som Høie
nå nevnte, bidra aktivt til å igangsette for å styrke arbeidet for
denne gruppen pasienter og brukere?
Statsråd Bent Høie [12:03:42]: Spørsmålet var opprinnelig
hva en hadde tenkt å gjøre for å forbedre situasjonen konkret knyttet
til denne merknaden, og derfor redegjorde jeg også i mitt svar for
en del av det arbeidet som allerede er i gang. Når da representanten
i sitt oppfølgingsspørsmål ber meg utelukke det, er det litt spesielt, for
det betyr at jeg skal utelukke det arbeidet som faktisk er igangsatt
på dette området, i mitt svar, og det kan jeg ikke gjøre, for det
er jo nettopp det vi nå jobber med. Så har jeg sagt at vi i Prop. 1
vil melde tilbake igjen til Stortinget hvordan vi følger opp merknaden.
I 2018 vil det også foreligge resultater
fra kartleggingen av hørsel i HUNT 4-undersøkelsen, og det vil gi
oss enda bedre data om omfanget av hørselstap som både en helse- og
en folkehelseutfordring i befolkningen, og det er også et viktig
tiltak i denne sammenhengen.
Torgeir Micaelsen (A) [12:04:46]: Sist gang dette var oppe,
pekte jeg på den lange ventetiden for enkelte pasienter som har
behov for å få både utredning og tilpasset utstyr når de sliter
med nedsatt hørsel. Da pekte regjeringen ved statsråden på flere
ting de ville vurdere for å bedre situasjonen. Blant annet pekte
statsråden i sitt svar på at pasientrådgivningstjenesten, altså
den telefontjenesten som veileder pasienter om fritt sykehusvalg-tjenester, kunne
vurderes styrket. Der har vi ikke sett noen forslag. Statsråden
pekte på at det kunne være behov for å bruke private avtalespesialister
mer. Det er jeg helt enig i. Problemet er bare at der har ting stoppet
helt opp, det har ikke blitt noen flere avtalespesialister på dette
feltet. Det siste var at han pekte på arbeidet med primærhelsemeldingen, hvor
dette skulle ses på på nytt.
Jeg og mange har opplevd å få svar
på spørsmålet mange ganger, med ulike vurderinger av tiltak. Nå
er vi ved slutten av denne stortingsperioden, og det er på tide
å levere varene.
Statsråd Bent Høie [12:05:55]: Det er helt riktig at de tiltakene
som representanten tok opp, og som jeg refererte sist, er viktige
tiltak. Når det gjelder tjenesten Velg behandlingssted, er den oppdatert
og har en helt annen brukervennlighet nå. Noe av de 40 mill. kr
som representanten til stadighet påpeker er brukt til byråkratiske
tiltak i forbindelse med fritt behandlingsvalg – noe som ikke er korrekt
– er brukt bl.a. til å forbedre ordningen Velg behandlingssted og
nettløsningen der.
Når det gjelder avtalespesialister,
ønsker jeg også en utvidelse av den ordningen, og derfor er det
i oppdragsdokumentet for 2017 gitt et klart oppdrag til helseregionene,
at det skal være en vesentlig økning i antallet avtalespesialister
dette året.
Så er det et stort, pågående arbeid
for også å redusere ventetidene generelt.
Freddy de Ruiter (A) [12:07:11]: «Siden 2004 har sykehuset
i Arendal drevet invasiv kardiologi/PCI-senteret. Faglig kvalitet
ved senteret er godt dokumentert i nasjonale kvalitetsregistre som
Norsk hjerteinfarktregister og Norsk register for invasiv kardiologi.
Invasiv behandling av alle akutte hjerteinfarkt og tilfeller av
hjertestans, samt all planlagt utredning av trange kransårer hos
pasienter fra begge Agderfylkene og Telemark skjer på sykehuset
i Arendal.
Vil statsråden sikre en videreutvikling
av PCI-senteret i Arendal, til beste for pasientene på Sørlandet
og i Telemark?»
Statsråd Bent Høie [12:07:47]: Norge kan vise til gode resultater
når det gjelder 30 dagers overlevelse etter førstegangs hjerteinfarkt
sammenliknet med andre land i Europa. Regjeringens mål er at alle
pasienter skal få trygge og gode helsetjenester uavhengig av hvor
i landet de bor. Samtidig er det helseregionene som har ansvaret
for å sikre befolkningen nødvendig behandling ved hjerteinfarkt.
Mekanisk utblokking av årene, PCI-behandling,
gis i dag ved universitetssykehusene og ved Sørlandet sykehus Arendal.
PCI-senteret ved Arendal sykehus tar imot pasienter med akutt hjerteinfarkt
fra både Telemark og Agderfylkene og gir livsnødvendig behandling
til denne pasientgruppen.
Jeg har innhentet informasjon fra
Helse Sør-Øst om PCI-behandlingen ved Arendal sykehus. Helse Sør-Øst opplyser
at Sørlandet sykehus’ styre allerede i 2003 vedtok å opprette et
senter for invasiv kardiologi ved sykehuset. Det invasive hjertesenteret
ble anbefalt lokalisert til Arendal sykehus, mens hovedansvaret
for avansert elektrofysiologi ble lagt til sykehuset i Kristiansand.
Helse Sør-Østs styre vedtok senere samme år å opprette et desentralisert
senter for PCI som skulle legges til Sørlandet sykehus. Dette ble
lokalisert til det invasive hjertesenteret ved Arendal sykehus.
Helse Sør-Øst opplyser videre at
det ikke er planlagt endringer av PCI-funksjonen ved Sørlandet sykehus
i inneværende strategiperiode, og at det heller ikke er foreslått
endringer i arbeidet med ny strategiplan som nå pågår. Ifølge Helse
Sør-Øst har Sørlandet sykehus et godt kardiologisk fagmiljø, som
vil sikre videreutvikling av pasienttilbudet som følge av den medisinske
utviklingen.
Pasienter fra Telemark og Agderfylkene
får i dag PCI-behandling på Arendal sykehus, og det er ikke planlagt noen
endringer i dette. Jeg ser heller ingen grunn til at det skal endres.
Freddy de Ruiter (A) [12:09:33]: Takk for et godt og klart
svar fra helseministeren. Jeg tror det var nødvendig etter et møte
som fikk ganske stor oppmerksomhet nede på Sørlandet, et møte som
helseministeren selv overvar, hvor enkelte i fagmiljøet i Kristiansand
mer enn antydet at en ønsket et PCI-senter. Det ville nødvendigvis
ha medført en flytting og en nedlegging i Arendal. Det er fornuftig
at PCI-senteret befinner seg i Arendal, nettopp fordi det da dekker
et større område og har et nedslagsfelt på ca. 500 000. Jeg synes
at svaret er betryggende, men jeg tenker også å utfordre statsråden
litt videre. Vi har hatt en prosess nå knyttet til Sørlandet, Flekkefjord
og også for så vidt Arendal, med stort akuttsykehus. Hvordan tenker Høie
om framtida til sykehuset i Arendal med hensyn til tilbud og funksjoner?
Statsråd Bent Høie [12:10:26]: Jeg har hatt foretaksmøte
denne uken og laget det som jeg vil si er et kart for hvordan akuttsykehusene
skal være i Norge framover. Det skal legges til grunn for de utviklingsplanene
helseregionene skal jobbe med, som er utviklingsplaner med et perspektiv
mot 2035. Det skal ikke være noen tvil om nå at på Sørlandet skal
det være to store akuttsykehus, ett i Kristiansand og ett i Arendal,
og det skal være et akuttsykehus med akuttilbud på dagens nivå i
Flekkefjord. Det møtet som representanten viste til – jeg er egentlig
glad for at representanten stilte dette spørsmålet, slik at vi fikk oppklart
det inntrykket som ble skapt der – var et veldig positivt møte,
og sykehuset i Kristiansand beskrev hvordan de på en god måte har
kopiert modellen med pakkeforløp på sitt hjertesenter. Så er det
helt riktig at en av legene deres antydet at det hadde vært enklere
for dem hvis PCI-senteret var i Kristiansand. Men det er altså ikke
aktuelt, og det er deres ansvar å sørge for gode pasientforløp også
på tvers av sykehusene på Sørlandet.
Freddy de Ruiter (A) [12:11:34]: Jeg er veldig glad for den
avklaringen, men grunnen til at en blir litt bekymret når sånne
uttalelser kommer, er at vi har nok historier og erfaringer med
at når en sånn uttalelse kommer, blir den ofte adoptert av sykehusdirektøren,
så blir det en styrebehandling av saken, og så blir det sånn. Jeg
er veldig glad for at statsråden har satt ned foten når det gjelder Flekkefjord,
og konstatert at Sørlandet sykehus Arendal også skal være et stort
akuttsykehus, i tråd med sykehusplanen. Det gir grunn til håp for
framtida, men det gir også en tydelig retning og en tydelig bestilling
til både sykehusledelse og styre. Det er jeg glad for.
Statsråd Bent Høie [12:12:17]: Takk for det, det er jeg helt
enig i. Jeg tror at det at man nå har fått avklart dette, vil skape
et bedre grunnlag for et enda tettere og bedre samarbeid mellom
fagmiljøene. Nå er strukturen fast, og en kan jobbe både for å videreutvikle
tilbudene på de ulike sykehusene og for å sikre at det blir god
pasientflyt mellom sykehusene når det er nødvendig – også innenfor
hjerteområdet, der funksjonene er delt mellom flere sykehus. Så
er det viktig også å få gode pakkeforløp, ikke bare innenfor det
enkelte sykehus, men også på tvers av sykehusene.
Jeg håper at den beslutningen som
nå er tatt, skal være en ny start for et mer positivt og konstruktivt
samarbeid på Sørlandet rundt utviklingen av Sørlandet sykehus, som
jeg oppfatter er et veldig godt sykehus, som gir et godt tilbud til
pasientene. Men det er fortsatt forbedringspotensial når det gjelder
samarbeid mellom de ulike enhetene.
Kjersti Toppe (Sp) [12:13:32]: «I Nasjonal helse- og sykehusplan
sier Høyre, Fremskrittspartiet og Venstre at «[a]kuttsykehus skal
ha akuttfunksjon i indremedisin, anestesilege i døgnvakt, planlagt
kirurgi, beredskap for kirurgisk vurdering og stabilisering, og
håndtering av akutte hendelser». Begrepet «akuttsykehus med vurderings-
og stabiliseringskompetanse» brukes nå i vedtak om nedleggelse av
hele/deler av akuttkirurgien ved sykehus.
Hva betyr «kirurgisk vurdering og
stabilisering», og hva betyr «vurderings- og stabiliseringskompetanse»?»
Statsråd Bent Høie [12:14:10]: I minst 20 år har mange sykehus
levd med nedleggelsesspøkelset hengende over seg. Denne uroen har
regjeringen nå fjernet gjennom oppfølgingen av Nasjonal helse- og
sykehusplan, som stortingsflertallet har sluttet seg til.
Nå er framtidens sykehuskart tegnet,
og det sikrer både større og mindre sykehus spredt utover hele landet.
Regjeringen lovte at ingen sykehus i Norge skulle legges ned som
følge av Nasjonal helse- og sykehusplan, og det løftet har vi holdt.
Vi har også lovet mer politisk styring. Stortinget har nå, gjennom
Nasjonal helse- og sykehusplan, fått lagt føringer for definisjonen
av akuttsykehus og hvordan utviklingsplanene skal utarbeides. Jeg
tar nå det politiske ansvaret ved endelig å ha besluttet strukturen
og gjemmer meg ikke bak helseregionene, men baserer meg på de føringene
som er gitt i Nasjonal helse- og sykehusplan.
Mandag den 24. april ble det gjennomført
foretaksmøte i alle helseregionene. Hensikten med møtet var å avklare om
prosesser og beslutninger i de regionale helseforetakene om akuttfunksjoner
ved sykehusene var i tråd med Nasjonal helse- og sykehusplan. I
møtet vedtok jeg at Flekkefjord sykehus skal beholde den akuttkirurgiske
beredskapen de har i dag. Sykehuset i Narvik ble videreført som akuttsykehus
med kirurgisk vurderings- og stabiliseringskompetanse, traumemottak
og fødeavdeling. Sykehuset vil ha et ortopedisk døgntilbud for planlagte
operasjoner, i tillegg til urologisk og gastrokirurgisk dagtilbud
og poliklinisk tilbud også utover vanlig dagtid. Odda sykehus vil bli
videreført som akuttsykehus med akuttfunksjon i indremedisin, radiologiske
tjenester, laboratorietjenester, planlagt kirurgi, anestesilege
i døgnvakt og skadepoliklinikk, slik som sykehusene i Nordfjord
og Lærdal. Dette innebærer at akuttkirurgisk virksomhet avvikles.
Med disse vedtakene er akuttfunksjonene ved sykehusene fastsatt. Nå
fortsetter arbeidet med utviklingsplanen for sykehusene basert på
dagens akuttilbud og endringene som ble vedtatt i foretaksmøtet.
Når det gjelder kravet om at akuttsykehus
skal ha beredskap for kirurgisk vurdering og stabilisering, er dette løst
på ulike måter avhengig av lokale forutsetninger og behov. Mange
akuttsykehus har fortsatt full akuttkirurgisk beredskap, mens andre
benytter seg av personell- og vaktordninger som er innrettet mot
å håndtere komplikasjoner ved planlagt kirurgi. Noen sykehus har
løst dette kravet ved å benytte seg av ressurser i helseforetaket
som helhet. Det viktigste er at personellet er trent for situasjoner
som kan oppstå, at det er avklart hvor pasienten skal få endelig behandling,
og at det er tilgjengelighet til kompetente prehospitale tjenester.
Kjersti Toppe (Sp) [12:16:54]: Kirurgisk vurdering og stabiliseringskompetanse
var ikkje eit omgrep i Nasjonal helse- og sjukehusplan. Det er ikkje
eit omgrep i Nasjonal traumeplan, som beskriv kva slags krav som
blir sette til sjukehusa som dei skal oppfylla for å kunna ta imot
skadde pasientar. Det vert då sett krav til vaktberedskap for kirurg,
anestesilege og operasjonspersonell med omsyn til kompetanse som
dei skal ha gjennom utvalde kurs.
Spørsmålet mitt går på korleis regjeringa
kan la vedtak gjelda for sjukehusa no utan at det er definert kva
kirurgisk vurderings- og stabiliseringskompetanse faktisk betyr.
Det som er brukt som omgrep i Nasjonal traumeplan, er «traumefunksjon»,
akuttsjukehus med «traumefunksjon». Korleis kan ein ha ein slik
kompetanse utan at det skal vera kirurgar på vakt?
Statsråd Bent Høie [12:17:57]: De sykehusene som inngår i
de regionale helseforetakenes traumeplaner, har ulike roller og
nivåer i den sammenheng. Det som er viktig, er at disse rollene
– og hvilket nivå og hvilket tilbud en skal ha – er vel kjent og
definert lokalt på det enkelte sykehus, slik at de prehospitale
tjenestene vet hvilke pasienter som skal hvor.
I Nordfjord og Lærdal ble akutt
bløtdelskirurgi avviklet i 2005. Helse Førde har derfor lang erfaring
med systemer for kirurgisk vurdering og stabilisering, slik at kirurgiske pasienter
blir transportert direkte til sykehus på en trygg måte. Det er bl.a.
erfaringene fra dette som danner grunnlaget for de anbefalingene
som ligger til grunn for Nasjonal helse- og sykehusplan.
Kjersti Toppe (Sp) [12:18:59]: Eg sit her med eit brev som
Torbjørn Wisborg har skrive til helse- og omsorgskomiteen i samband
med sakene som har vore i Odda og i Narvik. Han er leiar for Nasjonal
kompetanseteneste for traumatologi. Han åtvarar mot å innføra nye omgrep,
som «vurderings- og stabiliseringsteam», og han skriv at dette er
å lura pasientane og befolkninga. Han kan ikkje seia kor mange liv
det vil kosta, men at nokon vil det ramma. Poenget hans – som eg
tar opp, og som eg ikkje får svar på – er: Korleis kan ein ha vurderings-
og stabiliseringskompetanse på norske sjukehus når regjeringa samtidig
forbyr sjukehus å ha kirurgar i vaktberedskap?
Statsråd Bent Høie [12:19:56]: Det siste kjenner jeg meg
ikke igjen i. Det som er viktig – og det er nettopp det denne prosessen
har avklart – er å ha en veldig klar forståelse for hvilke roller
de ulike akuttsykehusene skal ha i de regionale og lokale traumeplanene.
Der er det stor variasjon i innhold i sykehusene allerede. I de
sykehusene som er minst, og som defineres som akuttsykehus, bygges
innholdet på de erfaringene en har fra Nordfjord og Lærdal, som
er gode erfaringer.
I Helse Førde skjer vurderingene
av de kirurgiske pasientene i de aller fleste tilfellene prehospitalt,
gjennom konferering mellom primærlege, ambulansetjeneste og AMK, der
vakthavende kirurg trekkes inn ved behov. Ved Nordfjord og Lærdal
er det etablert medisinske akutteam som utnytter den samlede kompetansen
ved sykehusene.
Trygve Slagsvold Vedum (Sp) [12:21:12]: Spørsmålet mitt starter
med et sitat fra forsvarsministeren:
«'Jeg har sagt tidligere at åpenhet er viktig
for meg. Og da mener jeg ikke åpenhet som et honnørord, men reell åpenhet.'
Dette sa forsvarsministeren under en tale i Oslo Militære Samfund.
Det er godt kjent i Forsvaret at hoveddelen av den fagmilitære prosessen
er ferdig i månedsskiftet april/mai.
Er regjeringen redd for at deres
nedprioritering av landmakta vil bli et så kontroversielt tema i
valgkampen at den fortsatt holder de fagmilitære vurderingene hemmelig
til etter valget?»
Statsråd Ine M. Eriksen Søreide [12:21:45]: Regjeringas langtidsplan
og budsjettene våre til nå er en tydelig opptrapping for Hæren og
landmakta, og vi skal se på hvordan vi kan gjøre landmakta enda
mer troverdig, relevant og sterk. Det vil i Norge alltid være behov
for en sterk landmakt. Vi har et stort territorium, både til havs
og til lands, som vi må kunne forsvare og beskytte med alle de kapasitetene
vi har.
Det har vært enda viktigere for
oss å gjøre noe med dette, særlig det store vedlikeholdsløftet for
Hæren og Heimevernet som gjennomføres nå i 2017, fordi vi har bak
oss mange år med underfinansiering og nedprioritering fra den perioden
da Trygve Slagsvold Vedums parti satt i regjering.
Det er en integrert prosess i departementet.
Forsvarssjefen fikk i oppdrag av meg å gjennomføre en landmaktutredning
i november 2016, og nettopp fordi det er en integrert prosess, holder
forsvarssjefen meg oppdatert om hvordan arbeidet skrider fram. Det
er også etablert en arbeidsgruppe under ledelse av brigader Aril
Brandvik som forestår det daglige arbeidet.
Det er uklart for meg hvor representanten
Slagsvold Vedum har fått det fra at den fagmilitære prosessen skal være
ferdig i månedsskiftet april/mai, for det er på ingen måte riktig.
Fram til nå har arbeidsgruppa innhentet informasjon. De har analysert,
de har vurdert ulike alternativer, og det har vært foretatt grundig
simulering og testing. I de nærmeste månedene går arbeidet inn i
syntesefasen, og arbeidsgruppa skal fram mot oktober legge det hele
sammen til en samlet vurdering og anbefaling.
Så er jeg litt overrasket over hvor
lite representanten Slagsvold Vedum har fulgt med, for er det noe
som har preget arbeidet med landmaktutredningen, er det åpenhet, gjennom
store folkemøter både på Elverum, på Bardufoss og i Oslo. Alt av
ugradert materiale, vurderinger, analyser og dilemmahåndtering ligger
åpent tilgjengelig på nettsidene til Forsvaret. Ikke minst brukes
det mye tid med både organisasjoner og andre fra arbeidsgruppas
side for å diskutere mulige scenarioer. Den profilen på åpenhet
vil fortsette. Arbeidsgruppa kommer til å publisere en ugradert statusrapport
før sommeren som skal bidra ytterligere til det jeg vil si har blitt
en god og opplyst debatt om landmakt. Den vil synliggjøre dilemmaer
og problemstillinger som utredningen vurderer, og den vil også drøfte
ulike løsninger. Vi planlegger samtidig å gjennomføre et større åpent
informasjonsmøte hvor innholdet i denne statusrapporten vil bli
behandlet. Så legger vi fram resultatene av det arbeidet vi gjør
som et enstemmig storting sluttet seg til i forbindelse med budsjettet
for 2018.
Trygve Slagsvold Vedum (Sp) [12:24:34]: Det helt avgjørende
viktige for et land, en grunnleggende premiss for et land, er landets
sikkerhet og beredskap. Det er primæroppgaven for enhver regjering
å sikre Forsvaret, sikre et operativt og godt politi og nå i denne
situasjonen sikre et heimevern og en hær som kan sikre det norske
territoriet. Derfor er det et høypolitisk spørsmål, der det kan
være ulike politiske vurderinger av hva slags forsvar man skal ha
framover, hvilke kapasiteter det er viktig å ha. Det som da er viktig,
er at de som skal gå og stemme, kjenner til de ulike prioriteringene
til de ulike partiene, hvordan de mener en skal forsvare landet
på en best mulig måte. Derfor vil jeg oppfordre statsråden til at
man er åpen om hvilken prioritering man ønsker å gjøre for Hæren
og Heimevernet, før valget og ikke etter valget. Hvorfor har ikke
statsråden lagt opp til en prosess der man kan få fram de reelle alternativene
og få til en reell debatt? Dette er landets desidert viktigste temaer
før valget 11. september.
Statsråd Ine M. Eriksen Søreide [12:25:33]: Det er nettopp
den debatten regjeringa og Forsvarsdepartementet har lagt opp til.
Det er derfor vi har vært helt åpne med alle disse vurderingene,
og det er derfor dette statusnotatet vil komme før sommeren, som
grunnlaget for en debatt. Men representanten Slagsvold Vedum glemmer åpenbart
at det som ligger i langtidsplanen for Forsvaret, er en historisk
satsing på Forsvaret, etter mange år med kronisk underfinansiering
som har gjort at vi var i en situasjon hvor vi hadde et enormt og
mangeårig vedlikeholdsetterslep, som vi har vært nødt til å bruke
store summer på å rette opp. Bare i 2017 styrker vi forsvarsbudsjettet med
2,2 mrd. kr, og det er langt mer enn det representantens regjering
i sin tid mente var nødvendig på åtte hele år. Derfor er denne regjeringa
et taktskifte for Forsvaret.
Så har Stortinget enstemmig sluttet
seg til at resultatet av landmaktutredningen legges fram i forbindelse
med budsjettet for 2018.
Trygve Slagsvold Vedum (Sp) [12:26:34]: Når en reiser rundt
i Norge nå, opplever man en stor uro i store deler av landmakten,
både innenfor Hæren, med de store investeringsutfordringene som
ligger der, og som før er blitt skjøvet på, innenfor Heimevernet
som opplever en nedbygging, og innenfor Sjøheimevernet, som på den
ene siden skal øve mer, men som skal bygges ned og bli borte. Mitt
spørsmål til statsråden er da: Når hun ser det som skjer i Heimevernet,
som skal trappes ned med 7 000 mann, når hun ser at Sjøheimevernet
skal bygges videre ned og bli helt borte, ser statsråden på det
som en satsing, og mener hun det er et minimumsnivå, det tallet
som ble satt i langtidsplanen? Er hun åpen for å redusere ytterligere
etter at en har fått en landmaktutredning, eller vil hun avvise
det på det sterkeste?
Statsråd Ine M. Eriksen Søreide [12:27:24]: For det første
skal vi gjøre store investeringer i Hæren i perioden fram til 2034.
Det er satt av ca. 33 mrd. kr totalt sett til investeringer i landmakta,
og vi gjør mange investeringer akkurat nå, mens vi står her. For
eksempel har jeg nettopp satt i gang arbeidet med å inngå kontrakt
om kampluftvern for Hæren, transportpanservogn for Hæren, samtidig som
CV90-investeringene fortsatt går.
Det er ingen nedbygging av Heimevernet.
Vi styrker Heimevernets budsjett med 16 pst. i dette budsjettet.
Vi investerer for over en halv milliard kroner i feltvogner, som har
stått og blitt dårlige og ubrukelige over svært mange år da Senterpartiet
satt i regjering. Når jeg hører representanten Slagsvold Vedum snakke,
tror jeg han kanskje burde lyttet til hva Hæren og Heimevernet sa
i den perioden da Senterpartiet satt i regjering. Da innrømmet Liv
Signe Navarsete, som hun sa til nettstedet «Aldri mer» i fjor, at hun
tenkte det ikke var nødvendig med så stort fokus på Forsvaret da
de satt i regjering. Det er veldig tydelig for oss som overtok det
Forsvaret.
Helga Pedersen (A) [12:28:44]: «Andelen sysselsatte av befolkningen
med innvandrerbakgrunn er den laveste siden 2008. Nedgangen er størst
i den gruppen som inkluderer personer med bakgrunn fra Asia og Afrika.
Hvorfor lykkes ikke regjeringen
med å inkludere flere innvandrere i arbeidslivet?»
Statsråd Per Sandberg [12:29:03]: Jeg kunne vært kort og
sagt: Hvorfor lyktes ikke Arbeiderpartiet med å inkludere flere
gjennom å sitte åtte år i regjering? Men det er historien.
Svaret er at den norske velferdsmodellen
er avhengig av høy yrkesdeltakelse. Regjeringen er like bekymret
som andre parti når vi ser at andelen sysselsatte går ned. Høy sysselsetting
er en forutsetning for en bærekraftig velferdsutvikling og veldig
viktig for å få til en god og framtidsrettet integrering.
Tidligere i år ble det lagt fram
en omfattende utredning, «Integrasjon og tillit, langsiktige konsekvenser
av høy innvandring». Det er en måling av hva tidligere politikk
har resultert i. Utredningen viser et stort behov nå for å øke sysselsettingen
blant grupper som så langt, over lang tid, har hatt en forholdsvis
svak tilknytning til arbeidsmarkedet, og dette er en utfordring
som regjeringen tar på det største alvor.
Men dette er jo ikke noe nytt. Dette
har vært en situasjon som Stortinget og tidligere regjeringer har
vært kjent med i lang tid – Brochmann-utvalget nå, Brochmann-utvalget
I, jeg laget selv en bærekraftsrapport i 2013 som pekte på akkurat
det samme, perspektivmeldingene har pekt på dette tidligere. Så
det er ikke noe nytt at man ikke har hatt en politikk som har inkludert
og stilt krav når det gjelder å få flere til å bli integrert.
Men regjeringen har tatt mange viktige
grep allerede. Vi fortsetter å føre en aktiv arbeidsmarkedspolitikk
og har økt antallet tiltaksplasser for ledige fra 12 000 til 17 000
i løpet av tre år. Antallet tiltaksplasser for personer med nedsatt
arbeidsevne er om lag 58 000. Innvandrere fra land utenfor EØS er
en prioritert gruppe når det gjelder å tildele denne typen tiltak.
Regjeringen har også foreslått endringer
i trygdeordninger for flyktninger, som skal gi økt likebehandling
og stimulere til at enda flere kommer seg i jobb. Forslagene innebærer
å fjerne særtillegg, særrettigheter, for flyktninger og bl.a. innføre
botidskrav på fem år for kontantstøtte, alderspensjon, uføretrygd
og arbeidsavklaringspenger.
Regjeringen har de siste årene jobbet
mye med å effektivisere og målrette integreringspolitikken og gjennomfører
nå en rekke tiltak for å få dette til. Dette er også et arbeid som
er bredt forankret i Stortinget gjennom Meld. St. 30 for 2015–2016,
Fra mottak til arbeidsliv – en effektiv integreringspolitikk.
Regjeringen har også tatt initiativ
til en betydelig arbeidsinnretning av introduksjonsprogrammet og
vil snart sende på høring et forslag om å endre introduksjonsloven i
tråd med dette. Formålet er at bruk av arbeids- og utdanningsrettede
tiltak alltid skal inn i kommunens arbeid med enkeltindividets plan.
Helga Pedersen (A) [12:32:09]: Sysselsetting er en forutsetning
for framtidens velferd, og nettopp derfor er det bekymringsfullt
at vi har en regjering som ikke synes å være veldig opptatt av å
få flere innvandrere i jobb. Uansett hvor mange eller hvor få innvandrere
som kommer til Norge, er det viktig at de møtes med forventninger om
å delta i arbeidslivet. Vi må stille krav, men vi må også stille
opp. Det som er interessant, er ikke hva statsråden nå sier om disse
spørsmålene etter snart fire år i regjering, men hva regjeringen
har gjort, og hvilke resultater man har å vise til. Og det ser dessverre
ut til å være fire tapte år når det gjelder innvandreres deltakelse
i yrkeslivet. Gjennomføringsevne og handlekraft etterlyses.
Det som er ekstra alvorlig, er at
samtidig med at sysselsettingsgraden blant innvandrere synker, svekker
regjeringen mange sentrale tiltak for å få innvandrere i jobb, kutter i
norskopplæringen i mottakene, kontantstøtten er økt, og man har
kuttet i behandling og godkjenning av utdanningen til nyankomne
flyktninger.
Statsråd Per Sandberg [12:33:13]: Innimellom føler jeg det
nærmest er nytteløst å fremme og synliggjøre tiltak som er iverksatt.
Særlig gjelder det representanten Helga Pedersen fra Arbeiderpartiet,
for det nytter ingenting, jeg kunne ha listet opp en 10–15–20 tiltak
uten at representanten Pedersen hadde tatt dette inn over seg. Svaret
er alltid at denne regjeringen ikke gjør det som Arbeiderpartiet
gjennom tiår i regjering har gjort – altså ingenting.
Jeg ramser opp igjen: For å lykkes
med å inkludere flere innvandrere er det avgjørende at også arbeidslivet
åpner sine dører og gir innvandrere og flyktninger en sjanse til
å prøve seg i arbeidslivet. Det etableres et hurtigspor. Det er en
rekke tiltak denne regjeringen har iverksatt som Arbeiderpartiet
aldri har tenkt tanken på.
Men i bunnen av dette ligger det
noe viktig. Selv om vi politikere kan vedta en rekke rammevilkår
som gjør det enklere å komme seg inn i arbeidslivet og bli inkludert,
er det også et betydelig ansvar som ligger på den enkelte som får
opphold i Norge, for å sørge for å skaffe seg jobb, utdanning og
å bli inkludert.
Helga Pedersen (A) [12:34:24]: Mange av de tiltakene regjeringen
har lagt fram for Stortinget, er tiltak som det er bred politisk
enighet om, men det hjelper ikke når man samtidig kutter i andre
tiltak som er viktige for å inkludere, og utviklingen går visselig
i feil retning.
Jeg er helt enig med statsråden
i at man ikke kan vedta at noen blir integrert, og det påligger
også dem som kommer til Norge, et stort eget ansvar for å bli inkludert
i det norske samfunnet. Men det er pussig å høre på Per Sandberg,
som er en ivrig kritiker av det han kaller svenske tilstander, der
han mener at ansvaret utelukkende ligger på den svenske regjeringen.
Men når vi ser at utviklingen i Norge går i feil retning, da er
det ikke den norske regjeringens ansvar – etter at Fremskrittspartiet
har hatt sin vakt i fire år – da skylder man på andre og går bakover
i tid.
Vil statsråden fortsette med dette,
eller kan vi forvente forsterket innsats og resultater på slutten
av Fremskrittspartiets regjeringsperiode?
Statsråd Per Sandberg [12:35:33]: Fremskrittspartiet vil
i resten av denne regjeringsperioden og i neste regjeringsperiode,
når vi sitter i regjering, videreføre vår sterke innsats for å stanse
ytterligere massiv innvandring til Norge, som Arbeiderpartiet har
sørget for, som har gitt oss enorme utfordringer på integreringsfeltet.
Vi vil fortsette den massive, styrkede innsatsen for å inkludere
og få jobb til dem som har fått opphold i Norge. Dette henger sammen.
Jeg registrerer nå at Arbeiderpartiet
sammen med Senterpartiet og SV ønsker å liberalisere asylpolitikken
i neste stortingsperiode. Det er uaktuelt for Fremskrittspartiet,
og det henger også sammen med hvorvidt vi skal lykkes med integrering.
Innvandring til Norge og integrering henger sammen. Dette har Arbeiderpartiet
aldri forstått, men dette ser vi resultatene av nå. Denne regjeringen
har både jobbet med og fått kontroll over innvandringen, og samtidig
har vi nå en massiv innsats for å få integrert de menneskene som
faktisk har fått opphold i Norge. Det er helt nødvendig for at vi
skal lykkes med å få bærekraft i velferdsmodellen vår, nå og i framtiden,
at Fremskrittspartiet fortsetter i regjering.
Eirin Sund (A) [12:36:47]: «Nøkkelen til god integrering
er å lære seg norsk og komme ut i arbeid. Som Brochmann II-utvalget
pekte på tidligere i år, har det stor betydning for fellesskapet
at innvandrere blir integrert i arbeidslivet og forblir yrkesaktive.
De må med andre ord ikke bare komme seg ut i arbeidslivet – de må
holde seg der også.
Hva gjør statsråden for å sørge
for at flyktninger som skal integreres i Norge, kommer seg i arbeid,
og hva gjør regjeringen konkret for å sørge for at de holder seg
i arbeid?»
Statsråd Per Sandberg [12:37:21]: Egentlig kunne jeg ha gjentatt
svaret på det forrige spørsmålet, for det er samme innholdet. Men
jeg gjentar, og der er vi i hvert fall 100 pst. enige, at den norske
velferdsmodellen er avhengig av høy arbeidsdeltakelse. Derfor fører
denne regjeringen en integreringspolitikk som i mye større grad
enn noensinne legger til rette for at de som får opphold i Norge, raskest
mulig skal bidra med å komme i arbeid. Målet er at flere innvandrere
med fluktbakgrunn raskt skal inn i arbeidslivet og få en stabil
tilknytning. Derfor har vi de siste årene jobbet med å effektivisere
og i mye større grad målrette integreringspolitikken, og vi gjennomfører
nå en rekke tiltak for å få dette til. Dette arbeidet, som jeg også sa
i mitt forrige svar, er bredt forankret i Stortinget gjennom Meld.
St. 30 for 2015–2016. Blant annet har vi etablert fem integreringsmottak,
som bl.a. skal legge til rette for raskere arbeids- og samfunnsdeltakelse
for de nyankomne flyktningene. Vi innfører nå også en elektronisk løsning
for selvregistrering av kompetanse i asylmottak, noe som har vært
helt fraværende tidligere. Denne kartleggingen skal følges opp av
karriereveiledning, noe vi bl.a. prøver ut i disse integreringsmottakene.
Regjeringen har tatt initiativ til
en ny og tydeligere arbeidsretting av introduksjonsprogrammet, samtidig
som vi legger til rette for at de som har behov for det, skal ta
enda mer utdanning som en del av introduksjonsprogrammet. Jeg vil
snart sende på høring et forslag om å endre introduksjonsloven,
slik at bruken av arbeid som utdanningsrettet tiltak alltid skal
inn i kommunens arbeid med den enkeltes plan.
Vi setter nå i gang et forsøk med
modulstrukturert opplæring for voksne på grunnskolenivå. Forsøket
retter seg mot en rekke ulike grupper, også nyankomne innvandrere, og
det inkluderer opplæring som erstatter dagens opplæring i norsk
og samfunnskunnskap, og grunnskole for voksne. Formålet med forsøket
er en raskere overgang til arbeid og videregående opplæring.
Jeg kjenner igjen debatten om norskopplæring
– jeg har vært med så lenge i politikken. Det tok altså nesten 20
år for Fremskrittspartiet å få aksept i denne salen for tvungen norskopplæring
i mye større grad. Nå er dette på plass og akseptert av andre.
Nå sitter Fremskrittspartiet i regjering,
og jeg tror at de tiltakene, de kravene og det ansvaret vi legger
til grunn for framtidens integreringspolitikk, er det riktige for
å få bærekraft.
Eirin Sund (A) [12:40:38]: Vi ser i VG i dag at det legges
fram en ny studie om flyktninger i arbeidslivet. Konklusjonen i
studien er at integreringen går feil vei både når det gjelder å
få flyktningene i arbeid, og når det gjelder å få dem til å stå
i arbeid.
Stortinget har vært opptatt av å
få fortgang i behandlingen og godkjenningen av utdanningen til de
nyankomne flyktningene – noe som også var tema i denne rapporten
– sånn at de raskest mulig kan komme i gang med studier på det nivået
de hører hjemme. I forbindelse med budsjettbehandlingen i fjor valgte
regjeringen likevel å kutte 10 mill. kr til NOKUT, som nettopp sørger
for godkjenning av utenlandske utdanninger. Ser statsråden at det
er vanskelig å forstå at man kutter i de mest opplagte tiltakene
for å sikre arbeidsdeltakelse og integrering, når svaret kunne vært
det helt motsatte?
Statsråd Per Sandberg [12:41:35]: Det er en rekke tiltak
som skal til, det er et mangfold. Da må noen tiltak vike for å få
noe bedre på plass.
Jeg har også registrert det som
står i VG i dag. Men dette er jo ikke noe nytt. At man har en utfordring
etter fem–ti år, er ikke noe nytt. Dette er jo påpekt av Brochman
I, det er påpekt av mitt bærekraftutvalg i 2013, og det er påpekt
i perspektivmeldingen. Dette er blitt påpekt på inn- og utpust i
alle de år jeg har sittet på Stortinget. At Arbeiderpartiet plutselig
har oppdaget dette nå, det er nytt.
Dette er ikke noe nytt. Men så har
vi også vært igjennom en periode nå der arbeidsmarkedet i Norge
faktisk er blitt litt strammere. Det er blitt litt tøffere, og vi
har hatt massiv ledighet på Vestlandet. Det er et tøffere arbeidsmarked.
At det selvfølgelig slår litt inn på innvandrere, som har ulike
behov for kvalifisering for å komme seg inn, er logisk. Men det
er ingen hvilepute. Da må vi bare sette inn enda flere tiltak.
Eirin Sund (A) [12:42:42]: Det er ikke noe nytt for Arbeiderpartiet,
det som sto i VG i dag. Det som er nytt, som rapporten viser, er
at det er de siste fem årene flere ikke kommer seg inn i arbeidslivet,
og at flere ikke står i arbeidslivet. Da er det viktig for Arbeiderpartiet
å finne ut hva vi kan gjøre for å endre på den statistikken at dette
ser slik ut, for dette bidrar ikke til god integrering.
Statsråden uttalte til VG i dag
at «en betydelig egeninnsats» er viktig for integreringsarbeidet.
Statsråden sa også at en ikke kan vedta god integrering. Her i huset
mener et stort flertall at vi også kan vedta god integrering. Under behandlingen
av integreringsmeldingen i fjor ble vi enige om å satse på et hurtigspor,
som statsråden var inne på tidligere, for å få flyktninger i jobb.
Hurtigsporet skulle gjelde for de flyktningene som sto nærmest arbeidsmarkedet, og
som en del av tiltaket lovte regjeringen at myndighetene skulle
stille med virkemidler, og at partene aktivt skulle bidra til å
skaffe arbeidsplasser.
Da er spørsmålet: Hvilke konkrete
grep har statsråden tatt for å få på plass hurtigsporet, og hvor
mange omfattes av en slik ordning i dag?
Statsråd Per Sandberg [12:43:50]: Jeg har sagt i flere av
mine svar nå at det er omfattende enighet i denne sal om Meld. St. 30.
Det iverksettes flere tiltak. Men med bakgrunn i – og det er det
jeg også svarer til VG i dag – det at man har en utvikling etter
fem–ti år, som det pekes på i dag: Det er ikke noe nytt. Det har
vært situasjonen over lang tid.
Så prøver vi nå å rette tiltak spesielt
inn mot grupper – å spisse – for å nå de enkelte gruppene som vi
ser er utsatt, og som kanskje ikke har kvalifisering, med jobbsporet
og en rekke andre tiltak. Dette er ikke gjort over natten. Det skjønner
jeg, og det tror jeg representanten også skjønner. Det er ikke lenge
siden vedtakene i forbindelse med stortingsmeldingen ble gjort.
Så skal dette iverksettes.
Så er vi altså i en situasjon der
vi gjennom 2015 og 2016 har hatt en betydelig innvandring til Norge,
noe som bl.a. skyldes de signalene Arbeiderpartiet ga på sitt landsmøte
i sin tid. Så må da denne regjeringen sørge for å øke sin innsats,
i tråd med det som er resultatet av tidligere innvandring.
Arild Grande (A) [12:45:17]: «Økende bruk av innleid og utenlandsk
arbeidskraft setter press på norske lønns- og arbeidsvilkår. Fra
ansatte ved Kværner Verdal AS får vi høre at utleiebransjen setter
standarden for resten av bransjen. Fra andre steder hører vi om
eksempler på konstruerte «tariffavtaler» for å omgå begrensninger
i arbeidsmiljøloven om innleie og arbeidstid. Dette øker faren for
sosial dumping og svekkelse av arbeidstakeres rettigheter.
Hvorfor har ikke regjeringen gjort
noe for å møte disse problemene?»
Statsråd Anniken Hauglie [12:45:49]: Regjeringen har gjort
mye for å bekjempe useriøse og ulovlige forhold i arbeidslivet.
Etter dialog med partene i arbeidslivet la regjeringen fram en egen
strategi mot arbeidslivskriminalitet i 2015. Innsatsen forsterkes
i den reviderte strategien som ble lagt fram i februar i år. Det
opprettes nå to nye samlokaliserte sentre mot arbeidslivskriminalitet,
i henholdsvis Bodø og Tønsberg. Disse kommer i tillegg til de fem
som allerede er etablert. Samarbeidet mellom de offentlige etatene
er vesentlig styrket. Innsatsen foregår i samarbeid med hele det
organiserte arbeidslivet.
Likebehandlingsreglene ved innleie
fra bemanningsforetak er et viktig verktøy for å motvirke useriøse
lønns- og arbeidsvilkår for innleide arbeidstakere. En evaluering av
disse reglene viser at regelverket har ført til at flere innleide
enn før faktisk får lønns- og arbeidsvilkår som de ville fått ved
direkte ansettelse. Jeg har i tillegg nylig påbegynt et arbeid med
partene i arbeidslivet for å avklare ulike problemstillinger på
innleieområdet, og det er naturlig at bl.a. spørsmål om avtaler
om innleie tas opp i denne sammenheng.
Nok et viktig tiltak i strategien
mot arbeidslivskriminalitet er gjennomføring av håndhevingsdirektivet
i norsk rett. Håndhevingsdirektivet har en rekke tiltak og virkemidler
som bidrar til at utsendte arbeidstakere får de lønns- og arbeidsvilkårene
de har krav på når de utfører tjenesteoppdrag i Norge. Dette gjelder
også utleide fra utenlandske bemanningsforetak. Sentralt i direktivet
er strengere dokumentasjonskrav og mer og bedre myndighetssamarbeid
mellom medlemsstatene. I februar vedtok Stortinget endringer i arbeidsmiljøloven
som vil bidra til å gjennomføre direktivets regler. Departementet
jobber nå med de nødvendige endringene i utsendingsforskriften.
Jeg minner også om at vi har forskrifter
om allmenngjøring av tariffavtaler i stadig flere bransjer, også
i verftsindustrien, som stiller ufravikelige krav til lønns- og
arbeidsvilkår for både norske og utenlandske arbeidstakere. Jeg mener
i aller høyeste grad at regjeringen tar denne typen problemstillinger
på alvor.
Arild Grande (A) [12:47:57]: Jeg hører hva statsråden sier,
men problemene fortsetter å øke i omfang. Det viser at vi må ha
tiltak som virker effektivt på denne problemstillingen. Flere opplever
usikkerhet på arbeidsplassen, og dette hindrer friheten til hver
enkelt, kompetanseutviklingen i næringslivet og produktiviteten.
Samtidig har vi en regjering som synes det er positivt med flere midlertidige
stillinger, og regjeringen har egentlig ikke kommet med noen grep
som faktisk virker mot utviklingen som vi i dag ser. Generelt sett
har regjeringen en politikk som svekker arbeidstakernes organisasjoner,
noe som utfordrer det seriøse og organiserte arbeidslivet.
Jeg har et spørsmål til ministeren
som kommer direkte fra verkstedklubben ved Kværner Verdal. Ser arbeidsministeren
det som et problem at innleiebransjen påfører industrien i Norge
tap av produktivitet og konkurransekraft, noe som medfører press
på norske lønns- og arbeidsvilkår, og er arbeidsministeren villig
til ytterligere regulering av bransjen for å trygge norsk industri
og den norske arbeidslivsmodellen?
Statsråd Anniken Hauglie [12:49:06]: For det første vil jeg
tilbakevise at denne regjeringen mener at det er positivt med flere
midlertidige stillinger. Vi har endret på regelverket for å gjøre
det lettere å ansette midlertidig, men vi ser også at økningen i
antall midlertidige stillinger går i svært liten grad opp. Det er
ganske stabilt. Undersøkelser fra Fafo viser det. Vi ser også at
et flertall av dem som ansettes midlertidig, ansettes fast etter
ett år. Det er denne regjeringen som har foreslått endringer i lov
om statens ansatte, nettopp for å begrense statens mulighet til
å ansette midlertidig over tid, fordi staten har vært den store synderen
her.
Jeg er enig i at vi innenfor noen
bransjer ser en uheldig utvikling når det gjelder bruk av innleie.
Det er også bakgrunnen for at jeg ba partene i februar om å komme
med konkrete innspill til hvordan man kan løse den problemstillingen.
De har kommet med skriftlige tilbakemeldinger. I morgen skal vi
ha det første møtet med partene. Jeg er innstilt på å få til en
bedre løsning enn det vi i dag har klart å få til.
Arild Grande (A) [12:50:09]: Det kan ikke være noen tvil
om at regjeringen ønsker mer bruk av midlertidige stillinger. Noe
av det første høyresiden har gjort hver gang de har fått muligheten
til regjeringsmakt, er å endre arbeidsmiljølovens bestemmelser,
som å åpne opp for flere midlertidige stillinger, mens på andre
områder hvor man trenger grep for å sørge for et organisert og seriøst arbeidsliv,
er regjeringen mindre ivrig.
Andre land får til reguleringer
på dette området, og i dag fremmer Arbeiderpartiet 30 forslag for
et mer seriøst og organisert arbeidsliv, bl.a. for å begrense innleie.
Stortinget har også tidligere i år behandlet forslag om å begrense
innleie, men regjeringspartiene har stemt mot våre forslag. Kan
regjeringen være villig til å vurdere våre forslag som i dag ble
lagt fram, slik at norsk arbeidsliv kan ta noen steg videre, eller
er vi nødt til å vente til etter valget og på ny regjering før det
skjer noe på dette feltet?
Statsråd Anniken Hauglie [12:51:03]: Vi vil vurdere alle
gode forslag, også dem som Arbeiderpartiet måtte komme med. Men
igjen vil jeg påpeke at regjeringen har tatt mange grep for å bidra
til et mer seriøst arbeidsliv. Jeg nevnte innledningsvis i mitt
hovedsvar bl.a. strategien og den reviderte strategien mot arbeidslivskriminalitet
og andre viktige tiltak.
Det er verdt å minne om at norsk
arbeidsliv er godt. Ni av ti trives på jobb. Faste stillinger er
hovedregelen. Det er tverrpolitisk ønske om at faste stillinger
skal være hovedregelen. Nå ser vi utviklingen i denne perioden.
Flere jobber i hele stillinger, faste stillinger er fortsatt hovedregelen.
Vi ser at av dem som ansettes midlertidig, vil flertallet få fast
stilling etter relativt kort tid.
Men som jeg sa i mitt første svar
og i mitt forrige svar, ser vi noen utfordringer på det som går
på innleie i enkelte bransjer, og det er også bakgrunnen for at
jeg har tatt kontakt med partene og bedt dem komme med konkrete
innspill til hvordan vi kan løse den problemstillingen. Jeg ser fram
til et godt samarbeid med partene om å få løst det som er problemet,
uten at vi dermed også ødelegger det som alle er for, nemlig muligheten
til å kunne leie inn ved behov.
Presidenten: Dette
spørsmålet, fra representanten Rigmor Aasrud til arbeids- og sosialministeren,
vil bli besvart av justis- og beredskapsministeren som rette vedkommende.
Rigmor Aasrud (A) [12:52:21]: «I rapporten «Styrket informasjonsdeling
mellom kontrolletatene, politi og private for bekjempelse av kriminalitet.
Kartlegging av svakheter ved regelverket og forslag til eventuelle
lovendringer» fra 1. desember 2015, ble det fremlagt 15 forslag
til lovendringer og tiltak, og forslag om gjennomgang og vurdering
av enkelte bestemmelser, som hindrer en effektiv kriminalitetsbekjempelse.
Rapporten fulgte opp strategien mot arbeidslivskriminalitet.
Hvor mange av tiltakene er gjennomført?»
Statsråd Per-Willy Amundsen [12:53:00]: Arbeidslivskriminalitet
er en trussel mot både arbeidstakere, lovlydige virksomheter og
samfunnet for øvrig. Jeg vil derfor takke stortingsrepresentanten
Rigmor Aasrud for engasjementet rundt dette viktige temaet.
Opprettelsen og etablering av samlokaliserte
enheter mot arbeidslivskriminalitet – a-krimsentrene – var et viktig
bidrag i politiets og kontrolletatenes kamp mot arbeidslivskriminalitet.
Etableringen av a-krimsentrene synliggjorde behovet for enkelte
lovendringer for å bedre adgangen til informasjonsdeling mellom
de ulike etatene. Dette ble også synliggjort i rapporten «Styrket
informasjonsdeling mellom kontrolletatene, politi og private for
bekjempelse av kriminalitet. Kartlegging av svakheter ved regelverket
og forslag til eventuelle lovendringer.».
La meg innledningsvis presisere
at denne rapporten inneholder anbefalinger og forslag til tiltak.
Samtlige 15 tiltak er vurdert og fulgt opp, enten i egne prosesser
eller gjennom allerede igangsatte arbeider. I tillegg er noen tiltak
vurdert som unødvendig, da de allerede ivaretas gjennom dagens regelverk
eller eksisterende veiledere.
Forslagene rettes mot tiltak som
berører ulike departementers ansvarsområder, og jeg har derfor innhentet
opplysninger fra andre berørte departementer. De forslagene som
særlig berører Finansdepartementet, forutsetter lovendringer. Finansdepartementet
opplyser om at Toll- og avgiftsdirektoratet og Skattedirektoratet
våren 2016 fikk i oppdrag å utrede tiltakene nærmere. Direktoratenes
utredning er nylig oversendt Finansdepartementet for videre behandling.
Når departementet har ferdigbehandlet forslagene, må de sendes på
høring før de kan fremlegges for Stortinget.
Arbeids- og sosialdepartementet
opplyser at de vurderer om det kan være hensiktsmessig å endre Nav-loven
i tråd med eventuelle endringer i forvaltningsloven. Dagens regelverk
medfører, så langt Arbeids- og sosialdepartementet erfarer, imidlertid
ikke vesentlige særskilte hindringer i informasjonsdeling mellom
kontrolletatene.
Flere forslag har omhandlet endringer
av forvaltningslovens regler om taushetsplikt, som ligger under
Justis- og beredskapsdepartementets område. Det reiser flere kompliserte,
prinsipielle spørsmål som krever grundig utredning, og er derfor
lagt inn i det pågående arbeidet til Forvaltningslovutvalget.
Til slutt vil jeg fremheve at det
er Arbeids- og sosialdepartementets inntrykk at etatssamarbeidet
mot arbeidslivskriminalitet har ført til bedre informasjonsflyt
mellom etatene og gjort etatene mer oppmerksom på mulighetene som
allerede finnes innenfor gjeldende regelverk.
Rigmor Aasrud (A) [12:56:19]: Jeg takker for svaret, men
må konstatere at det eneste konkrete statsråden kan rapportere etter
to år, er at man har satt i gang noen nye utredninger. Sånn jeg
skjønner statsråden, er ingen av tiltakene satt ut i livet ennå,
og det nærmeste statsråden kommer gode handlinger, er at det ble
noen nye arbeidslivskriminalitetssentre – regjeringen kan vel takke
Stortinget for at deres budsjettforslag ble nedstemt. Det var på den
måten de nye sentrene kom inn og ble finansiert.
Da vil jeg spørre statsråden konkret,
for i planverket står det at arbeidsgruppen skal kartlegge om det
finnes svakheter i dagens regelverk som hindrer en effektiv kriminalitetsbekjempelse:
Med det svaret statsråden har gitt, mener man at alt er i orden?
Statsråd Per-Willy Amundsen [12:57:22]: Som jeg nettopp gjorde
rede for i mitt svar til representanten, er det sånn at man må igangsette
ganske omfattende utredningsprosesser for å klargjøre viktige forhold
som blir berørt når man skal øke informasjonsutveksling mellom etatene.
Så er det et faktum at en del av
de problemstillingene som har kommet opp, viser det seg å være etablerte,
gode løsninger på. Det er også et faktum, som jeg antar representanten
har forståelse for, at i de tilfellene hvor det kreves lovendringer,
er det en prosess som selvfølgelig har noen tidsrammer rundt seg
som tilsier at de ikke umiddelbart kan iverksettes. Så er det også
et faktum at man på noen punkter møter prinsipielle avveininger,
som krever at man går inn i nettopp de avveiningene før man kan
legge frem et omfattende forslag for Stortinget.
Rigmor Aasrud (A) [12:58:29]: Jeg takker for svaret og er
kjent med at det kan ta tid å utarbeide lover, men på to år kunne
man i hvert fall ha klart å foreta avveiningene og ment noe om hvordan
man skulle gå videre.
Men la meg komme med et konkret
spørsmål til statsråden: Et av forslagene som er omtalt i rapporten,
gjelder en generalklausul, som er innført i Sverige, der forvaltningsorgan
på eget initiativ kan dele opplysninger med andre forvaltningsorgan.
Mener statsråden at en sånn generalklausul ville være hensiktsmessig
i norsk lovverk?
Statsråd Per-Willy Amundsen [12:59:02]: Nettopp denne typen
forhold blir jeg nødt til å vurdere nøye. På den ene siden ønsker
vi at vi skal ha en god informasjonsdeling mellom etatene, og så
er man i en ulik situasjon i de ulike etatene med hensyn til å ivareta
personers interesser – politiet har jo ganske brede muligheter til
å dele opplysninger når det handler om etterforskning og forebygging
av kriminalitet – men så handler det også om tilliten som borgerne
skal ha til de ulike etatene. Det er disse prinsipielle avveiningene
vi er nødt til å gjøre.
Så er det sånn at på mange av disse
områdene vil det kreve et ganske omfattende utredningsarbeid. Det
skal på høring, og det vil bli forelagt Stortinget. Men jeg kan
betrygge representanten med at prosesser er i gang, og der det er
hensiktsmessig, vil det også blir fremmet forslag til lovendringer.
Fra representanten Sveinung Rotevatn
til kulturministeren:
«På vegne av ein filmprodusent har eit dansk
advokatfirma sendt ut krav til norske forbrukarar dei mistenker
har sett film via fildelingssider. Forbrukerrådet meiner kravet framstår
som grunnlaust, og ber folk sjå bort frå både brev og krav. Selskapet
har gått til sak for å få utlevert identiteten til rundt 12 000
IP-adresser frå ulike nettleverandørar, noko domstolen har løyve
til med heimel i åndsverklova.
Meiner statsråden at lova nyttast
på tenlegt vis?»
Presidenten: Dette
spørsmålet er utsatt til neste spørretime.
Fra representanten Hege Haukeland
Liadal til kulturministeren:
«Sangsolistene ved Den Norske Opera &
Ballett er bekymret for framtiden i forbindelse med at ledelsen
ønsker korttidskontrakter for framtidige sangsolister. I 2016 inngikk
sangsolistene en avtale om ikke å øke antall fast ansatte pga. den
økonomiske situasjonen. Nå brukes argumentet kunstneriske hensyn.
Hva mener statsråden om at Den Norske
Opera & Ballett ønsker mer bruk av midlertidige stillinger i
Norges største musikk- og scenekunstinstitusjon?»
Presidenten: Dette
spørsmålet er utsatt til neste spørretime.
Fra representanten Geir Jørgen Bekkevold
til kulturministeren:
«Kulturdepartementet har i mange år kommunisert
at de kommer til å legge fram forslag om å forandre loven som regulerer
pensjonen til ballettdansere og operasangere ved Den Norske Opera
& Ballett (operapensjonsloven). I fjor vår ble det presentert
noen parametere for det nye systemet, men det ble ikke lagt fram
en helhetlig modell.
Hvordan er fremdriften i Kulturdepartementets
arbeid med ny operapensjonslov?»
Presidenten: Dette
spørsmålet er utsatt til neste spørretime.
Referat
Presidenten: Det
foreligger ikke noe referat.
Dermed er dagens kart ferdigbehandlet.
Forlanger noen ordet før møtet heves? – Møtet er hevet.

Møtet hevet kl. 13.01.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no