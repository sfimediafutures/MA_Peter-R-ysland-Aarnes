
﻿
Dato: 22.11.2017
President: Olemic Thommessen
Innhold

President: Olemic Thommessen
Presidenten: Fra
representanten Knut Arild Hareide foreligger meddelelse om at den
innvilgede permisjon i dagene 15. og 16. november ble endret til
sykepermisjon i samme tidsrom.
– Denne meddelelse tas til etterretning.
Representantene Ingunn Foss, Gisle
Meininger Saudland,
Åsmund Aukrust,
Knut Arild Hareide,
Heidi Nordby Lunde,
Ola Elvestuen,
Lars Haltbrekken,
Svein Roald Hansen og
Ole André Myhrvold,
som har vært permittert, har igjen tatt sete.
Følgende innkalte vararepresentanter
tar nå sete:
For Nordland fylke: Kjell-Idar Juvik og Kari
Anne Bøkestad Andreassen
For Oslo: Zaineb Al-Samarai
Det foreligger to permisjonssøknader:
fra
Arbeiderpartiets stortingsgruppe om sykepermisjon for representanten
Ingalill Olsen fra
og med 22. november og inntil videre.
fra
Senterpartiets stortingsgruppe om permisjon for representanten Per
Olaf Lundteigen i
dagene 23. og 24. november for å delta i møte i EFTA-parlamentarikerkomiteen
i Genève
Etter forslag
fra presidenten ble enstemmig besluttet:
Søknadene
behandles straks og innvilges.
Følgende
vararepresentanter innkalles for å møte i permisjonstiden:
For
Buskerud fylke: Sigrid Simensen Ilsøy 23. november.
For
Finnmark fylke: Steinar Karlstrøm fra 22. november
og inntil videre.
Presidenten: Steinar
Karlstrøm er til stede og vil ta sete.
Statsråd Jon Georg Dale overbrakte
1 kgl. proposisjon (se under Referat for 23. november).
Muntlig
spørretime
Presidenten: Stortinget
mottok mandag meddelelse fra Statsministerens kontor om at statsrådene
Vidar Helgesen, Linda C. Hofstad Helleland og Jon Georg Dale vil
møte til muntlig spørretime.
De annonserte regjeringsmedlemmene
er til stede, og vi er klare til å starte den muntlige spørretimen.
Vi starter med første hovedspørsmål,
fra representanten Anette Trettebergstuen.
Anette Trettebergstuen (A) [10:02:29]: Jeg vil stille et spørsmål
til kulturministeren.
Noe av det aller fineste med samfunnet
vårt er de hundretusener av folk over hele landet som står på, som er
ildsjeler, som bruker av sin tid, sine ressurser, som står på for
saker de brenner for, for å hjelpe andre og for å skape gode lokalsamfunn.
Vi er helt avhengig av de frivillige og de små og store organisasjonene
som de jobber for, over hele landet. Statsråden er frivillighetsminister,
og hun sa da hun gikk på som kulturminister og frivillighetsminister,
at det å styrke frivilligheten var en prioritet for henne.
Siden da har vi bare sett brutte
løfter og reduserte ambisjoner. Det er store kutt til organisasjoner
som stiller opp for dem som trenger det mest, i budsjettet i år igjen,
avkorting i momskompensasjonsordningen, og det hele er ekstra smålig
når vi samtidig vet at regjeringen tar seg råd til ekstra skattekutt
i milliardklassen til dem som har mest i samfunnet. Det er ikke
rart at dette skaper stor frustrasjon ute blant frivillige folk
og de organisasjonene som nå frykter for å stå foran kutt i neste års
budsjett.
Er frivillighetsministeren stolt
av statsbudsjettet for frivilligheten?
Statsråd Linda C. Hofstad Helleland [10:03:54]: Det jeg er
stolt over, er først og fremst den fantastiske frivilligheten vi
har i Norge. Den er viktig for den enkelte, men den er også viktig
for oss som samfunn. Det at vi har tillit til hverandre, og at frivilligheten
er med og bygger gode lokalsamfunn, er helt avgjørende.
Så er jeg stolt over det regjeringen
har fått til. Vi har økt momskompensasjonen med over 400 mill. kr
den siste perioden. Nå er momskompensasjonen på 1,35 mrd. kr. Vi
har endret arveloven, slik at herreløs arv i stedet for å gå rett
i det store sluket nå går direkte til særlig barne- og ungdomsorganisasjoner.
Det er over 20 mill. kr til dem. Vi har endret fordelingen av tippemidlene,
slik at flere frivillige organisasjoner får glede av dem, og vi
øker grasrotandelen. Det er store økonomiske løft som går direkte
til frivilligheten.
Som frivillighetsminister er jeg
opptatt av at vi skal ha gode rammebetingelser, at det skal være
enkelt å drive frivilligheten, at det skal være enkelt å være frivillig,
og derfor mener jeg at i løpet av de siste fire årene har frivilligheten
på mange områder fått det enklere. De har fått økte bevilgninger.
Så er jeg veldig glad for at regjeringen
har besluttet å gå i gang med en ny frivillighetsmelding – den første meldingen
om frivillighet på ti år – der vi skal legge til rette for gode
rammevilkår og et godt utgangspunkt for at frivilligheten også for
fremtiden skal få gode kår, for vi ser at rekrutteringen til frivilligheten
skjer på andre måter. Folk ønsker å være frivillig på andre måter
enn før, og det ønsker regjeringen å legge til rette for, slik at
vi får en fortsatt sterk frivillighet i samfunnet vårt.
Anette Trettebergstuen (A) [10:05:55]: Det er lett å være
enig i rosen som statsråden gir til dem som hver eneste dag står
på som frivillig, men det holder ikke med prat og ros av frivilligheten
– man må også vise det i praksis. Det har ikke denne statsråden
og denne regjeringen gjort. Tvert imot har vi hvert eneste år sett
at disse organisasjonene blir utsatt for store kutt når budsjettet
legges fram. Et enstemmig storting vedtok så sent som i juni at
regjeringen skulle komme med en opptrappingsplan for momskompensasjonsordningen som
går til disse organisasjonene. Men hva skjer? Jo, i årets statsbudsjett
har de lagt fram en ordning som medfører et kutt på 32 pst. Det
kan ikke være det regjeringen mener med en opptrappingsplan.
Statsråden snakker om at det skal
komme en melding. Det er også en veldig fattig trøst for de organisasjonene
som nå opplever store kutt. Vi ser også på kulturfeltet at aktørene
får kutt, men regjeringen jobber med en melding. Er det noe i det
at når statsråden ikke vinner fram i budsjettkonferansene og påføres
kutt i budsjettene sine, velger hun heller å sette seg ned og skrive
en melding?
Statsråd Linda C. Hofstad Helleland [10:07:01]: På kulturbudsjettet
er jeg veldig glad for at vi har fått til en styrking av frivilligheten.
Det har også totalen i regjeringens budsjett sørget for. Hvis vi
ser på effekten av endringene i skatter og avgifter og økningen
i overskuddet fra Norsk Tipping, utgjør statens bidrag til frivillighet
for 2018 en økning. Det vil jeg bare understreke.
Jeg er glad for at vi på kulturbudsjettet
har satt i gang nye ordninger for frivilligheten. Vi har satt av
10 mill. kr for å styrke det frivillige kulturfeltet rundt omkring
i hele Norge. Der trengs det et løft, for det er for lite prioritert.
Det gjelder frivillighet innenfor kor, korps, der barn og unge deltar
aktivt i sin hverdag. Vi har f.eks. også en ny ordning der vi har
satt av midler til at frivillige kan være med og dele matopplevelser
med eldre. Vi skal inn på sykehjem og hjem til eldre og hjelpe dem
med å spise for slik å bedre deres helse.
Presidenten: Det
åpnes for oppfølgingsspørsmål – først Masud Gharahkani.
Masud Gharahkhani (A) [10:08:21]: Det som beskriver Norge
best, er dugnad, dugnad, dugnad. På Kulturnytt samme morgen som
statsbudsjettet ble lagt fram, uttrykte kulturministeren at budsjettet
hadde en tydelig profil, hvor det bl.a. var frivillighet det skulle
satses på. Kulturministeren kan ikke ha vært på den samme budsjettkonferansen
som resten av regjeringen. Jeg vil minne statsråden om at spillemidler
ikke er regjeringens penger. Vi har en frivillighetsminister som
har glemt frivillighetserklæringen. Regjeringen gir med den ene
hånda og tar grovt med den andre. Derfor går mitt spørsmål til statsråden
for smålige kutt på følgende: Korforbundet og LNU Kultur sier at
all den flotte koraktiviteten vil bli skadelidende dersom regjeringens
forslag til statsbudsjett blir vedtatt. Det er kutt i voksenopplæring,
kutt i kulturstøtte til barn og unge og større avkorting av momskompensasjon.
Hvorfor har vi en frivillighetsminister som mangler gjennomslag
i egen regjering, som gang etter gang, i statsbudsjett etter statsbudsjett,
er avhengig av andre partier på Stortinget for å redde frivilligheten?
Statsråd Linda C. Hofstad Helleland [10:09:24]: Jeg er glad
for at det kulturbudsjettet som jeg la frem, er en styrking av frivilligheten,
og at vi innfører nye ordninger for å styrke det frivillige kulturlivet
i hele landet. Som jeg var inne på i svaret på det forrige spørsmålet, setter
vi nå av nye, friske midler til ordningen for å gjøre det enklere
å være frivillig og delta i det frivillige kulturlivet innenfor
korene og korpsene.
Så er jeg glad for at vi i løpet
av de fire siste årene har økt momskompensasjonsordningen med 400 mill. kr. Det
er mye penger, som går direkte til frivilligheten, og som frivilligheten
selv sier er den beste ordningen for å skape aktivitet. Vi bruker
3,5 mrd. kr over tippemidlene, i tillegg til de 11 mrd. kr vi bruker
over statsbudsjettet. Jeg tror det er få land i verden som har så
gode ordninger og gode forutsetninger for å legge til rette for
en sterk frivillighet. I tillegg kunne jeg ha ramset opp mange andre ordninger
som kommer i tillegg til dette, og som gjør at frivilligheten har
et godt utgangspunkt for aktivitet.
Presidenten: Åslaug
Sem-Jacobsen – til oppfølgingsspørsmål.
Åslaug Sem-Jacobsen (Sp) [10:10:46]: Mitt oppfølgingsspørsmål
går til klima- og miljøministeren, som også er kulturminneminister.
Arbeiderpartiet har helt rett i
at et av dette budsjettets store trekk er at det kuttes over en
lav sko i midler til frivillige organisasjoner og frivillige tiltak.
Jeg vil løfte fram ett kutt som jeg synes er direkte pinlig for
Norges omdømme. Fortidsminneforeningen forvalter noen av landets
fremste nasjonalklenodier, deriblant mange stavkirker, middelalderloft,
klosterruiner og andre kulturskatter. Museumsdriften til foreningen,
som består av nesten 7 000 medlemmer, har årlig 160 000 besøkende
– på f.eks. borgruinen Steinvikholm, som statsministeren i år valgte
som sitt julekortmotiv. Har ikke statsråden litt vond smak i munnen
over at dette valget av julekort faller sammen med at regjeringen
kutter støtten til foreningens museumsdrift?
Statsråd Vidar Helgesen [10:11:37]: Kulturminnepolitikken
er en viktig del av Klima- og miljødepartementets portefølje, og
vi har gjort betydelige satsinger på dette de siste årene. Blant
annet er dette fantastiske julekortmotivet et eksempel på det. Det
er et eksempel på at det er blitt gitt midler til istandsetting
og oppgradering, og den prosessen berøres altså ikke av budsjettkuttet
generelt sett til Fortidsminneforeningen, som dreier seg om museumsdriften.
Det har i dette tilfellet faktisk vært en betydelig satsing på istandsetting
av dette anlegget.
Presidenten: Freddy
André Øvstegård – til oppfølgingsspørsmål.
Freddy André Øvstegård (SV) [10:12:31]: Jeg vil gjerne stille
spørsmål til statsråd Hofstad Helleland.
Mine kollegaer tok tidligere her
opp kutt til frivilligheten og innenfor kulturlivet, og spesielt
kulturfrivilligheten og den frie scenekunsten er hardt rammet av
disse kuttene. Flere viktige kulturinstitusjoner som har en rekkevidde
langt utenfor landet, står nå i usikkerhet, spesielt de innenfor
fri scenekunst – grupper som er ekstremt viktige for mangfoldet
i kulturtilbudet.
Studium Actoris i Fredrikstad er
nå utfaset av Kulturrådet når det gjelder støtte, og er nå foreslått
helt kuttet av regjeringen også på statsbudsjettet. Beskjeden er
at man skal avvente kulturmeldingen, men beskjeden fra Studium Actoris
er at det betyr kroken på døra for dem i februar 2019.
Jo Strømgren Kompani og andre viderekomne
grupper innenfor den såkalte basisfinansieringsordningen når snart
tolvårsgrensen for hvor lenge de kan motta støtte, og vil stå uten
finansiering i 2019, i påvente av en gjennomgang. Det kan også bety
kroken på døra for dem, er beskjeden derfra.
Hvordan vil statsråden følge opp
at disse gruppene innenfor fri scenekunst, som nå blir stående uten
finansiering, ikke må legges ned?
Statsråd Linda C. Hofstad Helleland [10:13:40]: Det er jo
slik at det er et viktig prinsipp i kulturpolitikken at den porteføljen
som ligger under Kulturrådet, er det Kulturrådet som ene og alene
svarer for. Det er ikke slik at vi fra regjeringens – eller Kulturdepartementets
– side går inn og overprøver vedtak som fattes av Kulturrådet. De
kunstneriske og faglige vurderingene som de gjør, er det de som
må svare for.
Men jeg er veldig enig med representanten
i at vi har et potensial for å løfte frem den frivillige delen av
kulturlivet, også når det gjelder mange tiltak innenfor det frie feltet.
Det er nettopp derfor jeg også har sagt at noe av det viktigste
i forbindelse med arbeidet med en ny kulturmelding er at vi klarer
å løfte det frivillige kulturfeltet og styrke det. Det er også derfor
regjeringen nå kommer med en helt ny ordning i statsbudsjettet for
2018 – for å styrke det frivillige kulturlivet.
Presidenten: Olaug
V. Bollestad – til oppfølgingsspørsmål.
Olaug V. Bollestad (KrF) [10:14:57]: Det er ofte sagt at
1 kr til frivilligheten er 10 kr igjen. Og det er ofte sagt om frivilligheten
at den er lim, den er samfunnsskapende, den skaper likeverd, alle
kan delta, alle kan være med, den skaper samhold, og den skaper
nærhet. Den er til og med med og gjør en del oppgaver som det offentlige
har. Når det gjelder beredskap og oppfølging i kriser, er ofte de
frivillige utrolig viktige. Fordi frivillige deltar, løftes mange
unger opp av fattigdom.
Hvorfor er det da så viktig for
regjeringen å ikke strekke ut en hånd til de frivillige, men faktisk
skjære ned til ideelle aktører?
Så hører jeg at statsråden sier
at kor er viktig og korps er viktig. Ja, det er viktig. Men det
er også alt det andre som jeg viser til her. Hvorfor velger en da
å sette dette opp mot hverandre?
Statsråd Linda C. Hofstad Helleland 10:15:54): Jeg er ikke
helt enig i at vi setter det opp mot hverandre. Jeg er f.eks. veldig
glad for at vi i statsbudsjettet nå legger frem en helt ny ordning.
Vi setter av 10 mill. kr til tiltak mot fattigdom, der vi sørger
for at alle barn i hele Norge skal ha mulighet til å delta i en
organisert fritidsaktivitet og ikke er nødt til å stå utenfor og
se på at de andre kameratene og venninnene deltar i en fritidsaktivitet.
Så er jeg også glad for at det kommer
nye ordninger f.eks. innenfor helse – frivillige hjelper eldre med
å få i seg mer næring. Vi vet at det er viktig for eldres helsetilstand.
Nå er det forhandlinger på gang
om statsbudsjettet, og det er selvsagt lov til å håpe. Jeg håper
jo som frivillighetsminister at vi skal få enda mer til frivilligheten.
Der vil jeg takke Kristelig Folkeparti og Venstre, som gjennom de
siste årene virkelig har bidratt til å løfte frivilligheten både
når det gjelder momskompensasjon og også innenfor andre områder.
Innenfor enkelte departementer har man gjort noen omjusteringer,
også fordi man i dag ikke legger objektive kriterier til grunn for
hvilke organisasjoner som skal få støtte og ikke. Det vil jeg se
på i frivillighetsmeldingen, se på om vi kan favne alt.
Presidenten: Ola
Elvestuen – til oppfølgingsspørsmål.
Ola Elvestuen (V) [10:17:20]: Mitt spørsmål går til klima-
og miljøministeren.
Jeg hadde egentlig ikke tenkt å
ta ordet i denne spørsmålsrunden, men spørsmålet fra Senterpartiet
gikk på Steinvikholmen og det de kalte et smålig kutt til Fortidsminneforeningen,
som jo er en støtte til Fortidsminneforeningens museumsvirksomhet,
men som verken Senterpartiet eller den tidligere rød-grønne regjeringen har
gitt noen støtte til. Denne museumsvirksomheten fikk støtte første
gang for to år siden, med 3 mill. kr, som vi forhandlet inn den
gangen, og 5 mill. kr i fjor. Og så er den fjernet nå i år. Nå pågår
det et arbeid, og det er ikke noen tvil om at Venstre kommer til
å satse på frivillighet også i denne runden. Men mitt spørsmål blir
i forhold til kulturminnevernet om statsråden er innstilt på å se
på hvordan vi skal videreføre og forsterke samspillet mellom det
som er en offentlig satsing, og en omfattende frivillig satsing
på kulturminnevern, som jo Fortidsminneforeningen med sin museumsvirksomhet
… (presidenten klubber).
Presidenten: Da
er tiden ute.
Statsråd Vidar Helgesen [10:18:28]: Det er jo slik på kulturminnefeltet,
som representanten Elvestuen er inne på, at veldig mye av innsatsen
landet rundt, kysten rundt og innlandet over er frivillig, og vi
har mange eksempler på veldig godt og veldig viktig samspill mellom store,
offentlige midler og helt avgjørende frivillig, lokal innsats for
å få istandsatt gamle kulturminner. Det er et arbeid som vil fortsette.
De årlige budsjettprosessene vil alltid måtte ha prioriteringer
som gjør at noen får kutt noen ganger, men hovedbildet er at vi
er helt avhengig av et samspill med de fantastiske aktørene på dette
feltet. Fortidsminneforeningen er en av dem.
Presidenten: Vi
går videre til neste hovedspørsmål.
Ole André Myhrvold (Sp) [10:19:32]: Mitt spørsmål går til
klima- og miljøminister Vidar Helgesen.
Rett før julen ringte inn i fjor,
stoppet klima- og miljøminister Vidar Helgesen lisensfellingen på
ulv innenfor ulvesonen. Dette møtte sterk motstand, ja, det ble nærmest
et opprør i de berørte distrikt og ikke minst her i Stortinget og
i statsrådens eget parti. Vi husker alle Gunnar Gundersen, Ingjerd
Schou og flere lokale Høyre-ordføreres sterke reaksjoner nettopp
fordi det ble oppfattet som et brudd på rovdyrforliket i Stortinget.
Stortinget måtte så sent som for
et halvt år siden klargjøre ulveforvaltningen i relasjon til naturmangfoldloven
og Bernkonvensjonen. Her ble det gjort det nødvendige vedtak om
uttak av et visst antall ulv for å begrense skade. I lys av det
har de regionale rovviltnemndene gjort vedtak om felling. Lisensjakten
utenfor ulvesonen har pågått siden 1. oktober, og til nå er det
felt fem ulver.
Stor var overraskelsen i går da
Oslo tingrett etter søksmål fra WWF nå stopper all jakt i en midlertidig
forføyning også utenfor ulvesonen. Stortingets intensjon i rovdyrforliket
var klar før behandlingen for om lag et halvt år siden. Den ble
ytterligere klar etter ny behandling. Tingrettens kjennelse kom
altså etter et søksmål fra WWF, en av de tydeligste aktørene på
den ene siden i debatten om ulv og rovdyr i Norge. Dette kan ikke
ses på som noe annet enn et forsøk på å trenere lovlig fattede demokratiske
vedtak som man tilfeldigvis er uenig i.
Hva mener statsråden om denne type
politiske omkamper i rettsvesenet, og hvordan vil statsråden legge
til rette for at vi unngår det i framtiden?
Statsråd Vidar Helgesen [10:21:18]: Ulvebestanden er nå over
bestandsmålet, og det er nettopp derfor rovviltnemndene har myndigheten
til å bestemme om ulv kan felles på lisensfelling, og hvor mange.
Det er derfor regionale rovviltnemnder har fattet vedtak om lisensfelling
av totalt 50 ulver i Norge i denne perioden. 26 av disse ulvene
er ikke knyttet til flokker i ulvesonen, og vi har fra departementets
side valgt ikke å endre rovviltnemndenes vedtak om ulv som ikke
lever i flokker. Det er fordi vi mener at dette uttaket ikke truer
bestandens overlevelse, og at det er i overenstemmelse med den todelte
målsettingen som Stortinget har lagt stor vekt på, ikke bare i forrige
periode, men gjennom mange år.
Så har vi hatt en stevning. Staten
har vært stevnet for retten av WWF, som Myhrvold er inne på, og
WWF fikk i går medhold av retten i kravet om såkalt midlertidig
forføyning. Det innebærer, inntil videre, full stans i lisensfellingen
av tolv ulver utenfor ulvesonen i region 4 og 5.
Vi mottok rettens kjennelse i går.
Vi trenger nå tid til å gjennomgå kjennelsen og rådføre oss med
Regjeringsadvokaten. Forføyningen som nå gjelder, gjelder enten til
en anke er behandlet, til et nytt vedtak er fattet eller til det
foreligger en rettskraftig dom i hovedsøksmålet. Det jeg nå gjør,
er å gjennomgå kjennelsen og i dialog med Regjeringsadvokaten avgjøre
de neste skritt fra statens side, men det er for tidlig å konkludere
om det her og nå.
Ole André Myhrvold (Sp) [10:22:57]: Tingretten mener at myndighetene
ved Miljødirektoratet har begått en rettsanvendelsesfeil og en saksbehandlingsfeil
knyttet til vilkårene om at jakta ikke skal true bestandens overlevelse.
Nok en gang risikerer vi altså å gå glipp av viktig tid med sporsnø,
som er en forutsetning for å drive denne type jakt – denne gangen
på grunn av en saksbehandlingsfeil i statsrådens egen fagetat. Det
er en krevende situasjon som har oppstått, og spørsmålet til statsråden
er om statsråd Helgesen umiddelbart vil ta initiativ til at de saksbehandlingsfeil
miljøforvaltningen har gjort i saken, blir rettet, og hvor raskt
vi kan forvente nytt vedtak?
Statsråd Vidar Helgesen [10:23:39]: Som jeg var inne på i
mitt forrige svar, trenger vi nå tid til å gjennomgå kjennelsen
og til å rådføre oss med Regjeringsadvokaten om hvordan vi skal
håndtere dette videre. Vi har lagt stor vekt på i dette arbeidet
å følge opp de føringene som ligger i fra Stortingets vedtak i vår,
og det vil vi legge vekt på i fortsettelsen.
Når det gjelder denne kjennelsen
fra i går, trenger vi noe mer tid til å bestemme hvordan vi vil
forholde oss til den videre.
Presidenten: Trygve
Slagsvold Vedum – til oppfølgingsspørsmål.
Trygve Slagsvold Vedum (Sp) [10:24:19]: Er det noe denne
statsråden er kjent for, er det å bruke tid – tid til å trenere
vedtak, tid til å trenere at det blir skutt ulv, at vi får jaktet
ulv, og at vi kan få en ulveforvaltning som tar hensyn til lokalbefolkningen.
Folks tålmodighet er slutt, statsråd! Og det folk forventer, er
ikke at han bruker tid, men at han handler, at statsråden nå får
satt i gang jakten, at han retter opp de saksbehandlingsfeilene
som skjedde i hans eget fagorgan, og at han får på plass et nytt
vedtak, slik at jakten kan starte.
Så spørsmålet mitt til statsråden
er: Hvor lang tid vil statsråden bruke i år? I fjor brukte statsråden
så lang tid at det ikke ble noen jakt innenfor sonen. Vil vi oppleve det
i år også? Når får vi svaret på om det blir jakt i sonen, når kan
vi forvente at jakten settes i gang igjen, og når blir feilene rettet
opp?
Statsråd Vidar Helgesen [10:25:09]: Når det gjelder spørsmålet
om de ulveflokkene som helt eller delvis ligger innenfor ulvesonen
– det gjelder 24 ulver – er jeg nå i ferd med å sluttbehandle den
klagen på lisensfelling som foreligger for de ulvene, og jeg håper
å kunne komme med den avgjørelsen noe tidligere i år enn i fjor.
Det kan jeg klargjøre for representanten Slagsvold Vedum. Men det
er komplekse vurderinger som skal gjøres der også. Men som sagt:
Vi legger vekt på å følge opp de føringene som ligger fra Stortinget
fra debatten i vår.
Det første man må gjøre som statsråd
når det foreligger en kjennelse fra retten, er å respektere rettens kjennelse.
Det gjør jeg, og derfor er lisensfellingen av disse tolv ulvene
i regionene 4 og 5 stoppet. Kjennelsen kom i går, så vi trenger
noe mer tid enn til i dag med å avgjøre hvordan vi tar dette videre.
Presidenten: Åsmund
Aukrust – til oppfølgingsspørsmål.
Åsmund Aukrust (A) [10:26:19]: Statsråden har hatt det øverste
ansvaret for rovdyrpolitikken de siste to årene. Alle sakene om
ulv som ble behandlet i forrige stortingsperiode, ble behandlet
under hans ledelse. Våren 2016 gjorde Stortinget et klart vedtak
om bestandsmål for ulv, og rovviltnemndene fulgte opp vedtaket før statsråden
stoppet jakten den 20. desember. Våren 2017 gjorde Stortinget et
nytt vedtak, og man skulle da tro at all usikkerhet var ryddet av
veien. Så klart var det at statsministeren selv reiste rundt i innlandet
i valgkampen og sa: skyt ulven. I går kom meldingen om at lisensfellingen
er stoppet, og at vi er tilbake til start.
Arbeiderpartiet er for en todelt
målsetting i rovdyrpolitikken, av hensyn til både våre internasjonale
forpliktelser og beitenæringen, men avgjørende for begge deler er
at vi får forutsigbarhet, at vi får ned konfliktnivået, og at vi
får tillit til forvaltningen.
Mitt konkrete spørsmål til statsråden
er derfor: Etter to år i stolen – i hvor stor grad føler han selv
at han har lyktes med å skape tillit til forvaltningen og redusere konfliktnivået
i ulvesaker?
Statsråd Vidar Helgesen [10:27:24]: La meg først få klargjøre
at når representanten Aukrust viser til at statsministeren reiste
rundt i innlandet og sa: skyt ulven, dreide det seg ikke om et lisensfellingsspørsmål. Det
dreide seg om et skadefellingsspørsmål, det dreide seg om en svensk
ulvetispe som herjet på Hadeland, og som ble skutt. Det er også
den som har vært ansvarlig for de aller fleste tapene og for den
økningen i tap vi har sett i år.
Ellers er det slik at tapene går
ned. Rovdyrforvaltningen har under denne regjeringen sett tidligere
handling for å unngå tap enn det vi så under de rød-grønne, og det er
derfor tapene går ned. Det er det tallenes tale sier, og det er
jeg meget tilfreds med.
Jeg legger også stor vekt på å følge
opp de føringene som kom i stortingsvedtaket i vår. Det har vi gjort
i forbindelse med den saken som nå er for retten. Det vil vi også
gjøre når det gjelder ulveflokkene innenfor ulvesonen.
Presidenten: Ola
Elvestuen – til oppfølgingsspørsmål.
Ola Elvestuen (V) [10:28:40]: Norsk ulveforvaltning må jo
følge norsk lov, og senest i vår bekreftet jo så vidt jeg vet et
enstemmig storting at naturmangfoldloven skal ligge fast, og vi
har også bred enighet om å følge opp Bernkonvensjonen, som vi har
sluttet oss til.
Når en nå har fått denne kjennelsen
i Oslo tingrett, så er ikke grunnlaget og bakgrunnen for problemstillingen vi
er inne i, at bestandsmålet er for lavt i forhold til det som ligger
i bindingene etter norsk lov. Det ble jo også påpekt av statsråden
da vi først behandlet ulvemeldingen i Stortinget, at her kunne det
bli en motstrid mellom bestandsmål og de lovforpliktelsene som vi
har.
Da blir mitt spørsmål: Mener statsråden
fortsatt at det kan være en strid mellom de bestandsmålene som Stortinget
har satt, og det lovverket som Stortinget har sluttet seg til og
vedtatt ved naturmangfoldloven?
Statsråd Vidar Helgesen [10:29:46]: Først vil jeg si at vi
legger fra regjeringens side til grunn at Stortingets vedtatte bestandsmål
er innenfor naturmangfoldlovens rammer og innenfor Bernkonvensjonens
rammer.
Så er det slik at loven har vilkår
for felling, og de må vurderes uavhengig av om man er over eller
under bestandsmålet. Det var mye av utgangspunktet for fjorårets
strid, at loven stiller opp vilkår, og loven skal følges.
I den saken som nå er for tingretten,
har retten reist spørsmål knyttet til forholdet mellom bestandsmålet og
bestandens overlevelse. Det er blant de tingene vi nå trenger tid
til å gjennomgå i denne kjennelsen, i samråd med Regjeringsadvokaten.
Presidenten: Arne
Nævra – til neste oppfølgingsspørsmål.
Arne Nævra (SV) [10:30:42]: Aller først har jeg veldig lyst
til å gi «kred» og ros til Høyre-statsråden for at han sto støtt
i den stormen som var rundt ulven sist, og for at han tolket våre
internasjonale forpliktelser og vårt lovverk i ulvens favør den
gangen.
Så til grunnlaget for forvaltningen.
I Sverige har man gjennomført en vitenskapelig vurdering av hva
som utgjør en levedyktig bestand av ulv, og deretter har man fastsatt
en forvaltning på bakgrunn av den utredningen. Noe tilsvarende har
ikke vært gjort i Norge, og da er det heller ikke mulig å fastslå
hva som er god forvaltning av en levedyktig norsk bestand. Stortinget
har bedt regjeringen foreta en faglig gjennomgang av den norske
delbestanden av ulv. Dette er nå over seks måneder siden.
Hva er status for arbeidet med å
utrede hva det vil innebære å ha en levedyktig bestand av ulv i
Norge, som Stortinget ba regjeringen om å igangsette? Det var den 19. april
i år.
Statsråd Vidar Helgesen [10:31:46]: Det er riktig at Stortinget
har bedt regjeringen om dette. Jeg må få si at det er ikke det eneste
Stortinget har bedt oss om i ulvepolitikken og i rovdyrpolitikken,
og både i departementet og i Miljødirektoratet jobbes det på spreng
med oppfølging av rovdyrpolitikken. I dette konkrete tilfellet,
den faglige gjennomgangen av den norske delbestanden av ulv, har
vi fra departementet gitt et oppdrag til Miljødirektoratet. De kommer
til å legge dette oppdraget ut på anbud og sørge for at en slik
gjennomgang blir gjennomført.
Presidenten: Steinar
Reiten – til oppfølgingsspørsmål.
Steinar Reiten (KrF) [10:32:29]: De seneste årene har vi
sett at naturvernorganisasjoner målbevisst har brukt rettsapparatet
for å prøve å hindre uttak av ulv som er i samsvar med bestandsmålet
som Stortinget vedtok i 2016. Det er en strategi som har vist seg
å være svært effektiv, fordi saksbehandlingstiden i rettssystemet
ofte er så lang at det ikke foreligger endelig kjennelse før jaktsesongen
er over.
I saken som Verdens naturfond har
anlagt mot staten ved Klima- og miljødepartementet, blir det anført
at det foreligger en rettsanvendelsesfeil. Det blir vist til at
departementet i sitt vedtak om å tillate lisensfelling av ulv ikke
har foretatt en vurdering av om uttaket truer bestandens overlevelse,
i henhold til naturmangfoldloven § 18. Retten gir saksøker medhold
i det og har avsagt dom om at lisensjakten blir stanset til det
foreligger rettskraftig dom i hovedsøksmålet.
Er statsråden enig i at det er særlig
viktig med pinlig nøyaktighet i behandlingen av klagesaker som angår felling
av ulv, for å sikre at uttak ikke blir stanset av rettsprosesser
i etterkant? Og kan statsråden forklare hvordan en feil som dette
kunne oppstå i departementets behandling av klagesaken?
Statsråd Vidar Helgesen [10:33:28]: Det er helt riktig, som
representanten sier, at det er viktig med nøyaktighet i rovdyrpolitikken.
Det er viktig med nøyaktighet på alle politikkens områder. Vi har
basert vedtaket om ikke å endre rovviltnemndenes vedtak om disse
ulvene, som ikke lever i revir, på at Miljødirektoratet mener at
det ikke er fare for bestandens overlevelse, og på at det er viktig
å følge opp den todelte målsettingen som ligger til grunn i ulvepolitikken.
Så har retten kommet til at dette
ikke er tilstrekkelig belyst etter rettens vurdering. Det er utgangspunktet
for at vi nå trenger tid til å gjennomgå kjennelsen, og det vil vi
gjøre så raskt det lar seg gjøre.
Presidenten: Vi
går til neste hovedspørsmål.
Lars Haltbrekken (SV) [10:34:44]: Mitt spørsmål går også
til klima- og miljøministeren.
De siste ukene har det vært store
diskusjoner om oljevirksomheten på Goliat-feltet – om lønnsomhet
og sikkerhet. Regjeringens olje- og energiminister har motvillig
deltatt i diskusjonen, men oljeutbyggingen i Barentshavet er også
et ansvarsområde for klima- og miljøministeren.
Vi må bort fra den fossile energibruken
om vi skal ha noen sjanse til å begrense den globale oppvarmingen
til maksimalt 1,5 grader. Om kort tid legger Statoil fram en plan
om utbygging av feltet Johan Castberg i Barentshavet. Feltet er
planlagt i produksjon etter 2020 og vil ha et årlig utslipp på 270 000 tonn
CO2 fra produksjonen. Stortinget
får saken til behandling neste år.
Klima- og miljøministerens eget
fagorgan, Miljødirektoratet, avga høringsuttalelse til konsekvensutredningen
av Johan Castberg i september i år. Der står det:
«Etter Miljødirektoratets mening
er ikke alternative utbyggingsløsninger, og mulighetene for elektrifisering
av feltet med disse, tilstrekkelig utredet.»
Direktoratet skriver videre:
«For at Stortinget skal kunne foreta
en reell vurdering av ulike utbyggingsløsninger, bør det fremlegges en
tilleggsutredning, hvor mulighetene for å elektrifisere med andre
utbyggingsløsninger er vurdert.»
Johan Castberg vil ha store klimagassutslipp
i hele sin planlagte levetid fram til 2052, en tid hvor Norge har som
mål å nærme seg null utslipp. Er klima- og miljøministeren enig
med sin egen fagetat, Miljødirektoratet, i at miljøkonsekvensene
av Johan Castberg er for dårlig utredet? Vil klima- og miljøministeren
sørge for at kraftforsyningen er tilstrekkelig utredet før saken
legges fram for Stortinget?
Statsråd Vidar Helgesen [10:36:48]: Jeg mener at det viktigste
når det gjelder olje- og gassektoren og dens plass i klimapolitikken,
er at vi bidrar til – internasjonalt og i Norge – å få ned etterspørselen
etter olje. Det er ingen land som gjør mer for å få ned etterspørselen
etter olje fra transportsektoren, som er den største etterspørreren,
enn det Norge gjør. Det er én viktig sak.
Når det så gjelder norsk olje- og gassproduksjon:
Ja, den har store utslipp. CO2-avgiften,
som vi har hatt i mange år, har bidratt til mange tiltak i olje-
og gassnæringen for å få ned utslippene fra olje- og gassproduksjonen.
Det har vært viktig, men det er ingen tvil om at olje- og gassproduksjon
har og vil ha betydelige utslipp i årene fremover. Det er heller
ingen tvil om at FNs klimapanel forutsetter at olje og gass kommer
til å være en del av energimiksen for verden i mange, mange år fremover, og
at det vil være behov for olje og gass. Da er det viktig at vi er
en del av EUs kvotesystem – at de utslippene som skjer på norsk
sokkel, kompenseres gjennom tiltak i andre europeiske land, betalt
av olje- og gassnæringen, slik at Europa samlet når de klimamålene
som vi sammen har satt. Det klarer vi for 2020, og det skal vi klare
for 2030. Nå er kvotesystemet nettopp blitt strammet inn i en ny
enighet i EU. Vi har argumentert for en innstramming av kvotesystemet,
og det er også av betydning for spørsmålet om elektrifisering, fordi
uansett hva slags tiltak man gjør, vil den europeiske utslippseffekten
være den samme fordi olje- og gassnæringen er en del av kvotesystemet.
Lars Haltbrekken (SV) [10:38:43]: Jeg registrerte ikke noe
svar på mitt spørsmål om statsråden ville sikre at miljøkonsekvensene
av utbyggingen blir godt nok lagt fram.
I sin høringsuttalelse om Johan
Castberg peker Miljødirektoratet også på at en rask utvikling i
nullutslippsteknologier og en strammere global klimapolitikk øker usikkerheten
rundt lønnsomheten i prosjektet. Jeg siterer Helgesens eget fagorgan:
«Etter vårt syn er det viktig at
Stortinget presenteres for den reelle økonomiske usikkerheten i
prosjektet, og ikke kun med én lønnsomhetsberegning som baserer
seg på forutsetninger hvor det er stor usikkerhet knyttet til hver
enkelt forutsetning.»
Miljødirektoratet viser videre til
anbefalinger fra G20-landenes Financial Stability Board. De anbefaler
at utbyggingsprosjekter i tillegg til vanlige lønnsomhetsvurderinger
også må vurdere lønnsomhet ut fra en oljepris og kvotepris som forutsetter
at verden når togradersmålet.
Vil statsråden sørge for at regjeringen
følger Miljødirektoratets råd, og at det i forbindelse med oljeutbyggingen
på norsk sokkel gjøres vurderinger av lønnsomhet som forutsetter
at man faktisk når sine mål?
Presidenten: Da
er tiden ute.
Statsråd Vidar Helgesen [10:39:57]: Det å sørge for belysning
av lønnsomheten i det enkelte utbyggingsprosjekt tilligger olje-
og energiministeren og ikke klima- og miljøministeren.
Det jeg derimot er opptatt av, har
vært opptatt av og for ikke så lenge siden har presentert, er at
vi, som den første regjering i verden, har satt ned et klimarisikoutvalg
for å vurdere Norges eksponering for klimarisiko. Det vil også berøre
spørsmålene om verdien av fossile ressurser over tid kommer til
å gå ned. De lønnsomhetsvurderingene vil få et nytt grunnlag for
videre diskusjon og videre vurdering når Klimarisikoutvalgets innstilling foreligger.
Ellers må jeg si at Miljødirektoratet
som fagorgan selvsagt må gjøre sine vurderinger og komme med sine råd.
De instrueres ikke politisk før de kommer med de rådene, men det
er heller ikke slik at vi politisk tar alle råd til følge.
Presidenten: Det
åpnes for oppfølgingsspørsmål – først Torgeir Knag Fylkesnes.
Torgeir Knag Fylkesnes (SV) [10:41:09]: Det er veldig vanskelig
å få svar på dette frå miljøministeren. Eg trur det begynner å breie
seg ei ganske sterk oppfatning i denne salen og i norsk offentlegheit
om at vi begynner å miste kontrollen over forvaltninga av oljeverksemda, og
for Goliat gjeld det økonomien.
Ministeren som er her no, har ansvaret
for miljø. Miljødirektoratet har sagt klart frå om at utgreiinga
av Castberg er for dårleg. Ho har rett og slett ikkje vore tilstrekkeleg.
Spørsmålet er om ministeren vil følgje dette opp og be om ei ordentleg
utgreiing, be om at ein får greidd ut dette skikkeleg. Miljødirektoratet
er jo veldig klar på at Stortinget, når saka kjem til Stortinget,
må få ei skikkeleg miljømessig vurdering av utbygginga.
Det enkle spørsmålet til miljøministeren
er: Vil miljøministeren krevje dette i regjering?
Statsråd Vidar Helgesen [10:42:10]: Det er en kjent sak at
overlegninger i regjeringen forblir i regjeringen. Det jeg kan forsikre
Fylkesnes om, er at jeg vil ta Miljødirektoratets vurdering med
meg og selv vurdere den. Så vil vi ha drøftelser før vi kommer tilbake
til Stortinget.
Siden elektrifisering var et tema
her, fant jeg det viktig å understreke at selv om elektrifisering
ville ha redusert utslippene fra norsk sokkel, ville det – på grunn
av at olje- og gassektoren er med i EUs kvotesystem – ikke hatt
noen betydning på det europeiske planet. Derfor må vi ta en vurdering
av hvor vi kan få mest klimagasskutt for pengene. Det er ikke gitt
at det er med den typen tiltak på norsk sokkel.
Vi tar Miljødirektoratets vurdering
med oss og kommer tilbake til Stortinget.
Presidenten: Hege
Haukeland Liadal – til oppfølgingsspørsmål.
Hege Haukeland Liadal (A) [10:43:15]: Mitt oppfølgingsspørsmål
går også til klima- og miljøministeren.
Arbeiderpartiet er opptatt av at
den oljen og gassen som Norge produserer, og som verden er avhengig
av, skal produseres og benyttes i framtiden på en sånn måte at utslippene
reduseres og så langt som mulig fjernes. Her må vi gå i front, her
kan vi gå i front. Et viktig bidrag i så måte for å redusere utslippene
er bl.a. elektrifisering. Deler regjeringen denne ambisjonen? Og
eventuelt: Hva er de tre viktigste miljølønnsomme initiativ regjeringen har
tatt i sitt budsjett for 2018? De er ute av syne for meg, men jeg
vil gjerne at ministeren svarer.
Statsråd Vidar Helgesen [10:44:16]: Vi er opptatt av at olje-
og gassektoren skal kutte utslipp, og for å få det til er CO2-avgiften
helt grunnleggende. Det kanskje viktigste som har skjedd de siste
månedene for å få det til, er noe som ikke i utgangspunktet vedtas
i denne sal eller i regjeringen, men hvor vi ligger på den europeiske prosessen.
Det er nemlig enigheten om det europeiske kvotesystemet. Det er
et kjempeviktig klimatiltak for Norge, et av våre absolutt viktigste
klimatiltak, men det vedtas altså i EU, og der er enigheten nå kommet.
Den kommer til å bety et strammere regime de neste årene, og det
vil ha betydning for norsk olje- og gassvirksomhet.
Når det så gjelder elektrifisering,
har det betydning for utslippene i Norge, men der er det en kostnadsvurdering
opp mot det faktum at det fordi olje og gass er en del av kvotesystemet,
ikke er slik at elektrifisering i Norge vil gi kutt på europeisk
nivå.
Presidenten: Ola
Elvestuen – til oppfølgingsspørsmål.
Ola Elvestuen (V) [10:45:26]: Utvinning av olje og gass er
den største utslippskilden vi har i Norge, med nesten 15 millioner
tonn i utslipp i fjor. Det er riktig at dette er en del av kvotesystemet,
men også ellers i Europa er det mange land som har tiltak innenfor
kvotesystemet, som jeg går ut fra at også statsråden er for. Storbritannia
avvikler sitt forbruk av kull. Det er en diskusjon i Tyskland. Jeg
vil mene at også regjeringen mener at det ville vært en fordel om
også Tyskland reduserte sitt forbruk av kull. Det ville også kunne
åpne opp for norsk gass. Så det er vanlig å komme med tiltak for
å redusere utslipp. I Norge er det kun et krav om at man skal ha
en vurdering av elektrifisering av nye felt, og da blir mitt spørsmål:
Er det ikke nå på tide at også Norge strammer inn og stiller krav
om elektrifisering ved nye felt eller reinjisering av avgasser?
Det er teknisk mulig, og i mange tilfeller er det lønnsomt, og det
vil lage et grunnlag for at EU også kan redusere sitt kvotesystem raskere.
Statsråd Vidar Helgesen [10:46:37]: Vi deler det synet at
det må tiltak til innenfor kvotesystemet. Det ser vi i norsk industri,
og det ser vi også i olje- og gassnæringen. Det har skjedd ikke
minst på grunn av CO2-prisen og på grunn av kvotesystemet. Ved innstramninger
i kvotesystemet vil det komme mer av det. Det gjør at norsk olje-
og gassnæring har ligget i front når det gjelder utslippsreduserende
tiltak.
Når det gjelder konkrete vurderinger
av elektrifisering, må vi likevel gjøre en økonomisk vurdering:
Hvilken investering er det som er nødvendig for å få til elektrifisering,
og vil det være fornuftig klimapolitikk ikke bare i en ren norsk
setting, men i en europeisk setting når det gjelder klimakutt? Så
kan det være mange andre grunner også til å gjennomføre tiltak innenfor
kvotepliktig sektor, og det er bl.a. innovasjon og det å utløse nyskaping
som vil ha betydning for norsk næringsliv også på lengre sikt.
Presidenten: Vi
går videre til neste hovedspørsmål.
Ola Elvestuen (V) [10:47:57]: Mitt spørsmål går også til
klima- og miljøministeren, og det er i samme gate.
I forrige uke var det nye forhandlinger
om Parisavtalen i Bonn – Parisavtalen som kom på plass i 2015, og som
en internasjonal avtale jo er imponerende. Jeg opplever også at
det er framdrift i forhandlingene. Problemet med avtalen er likevel
at alle vet at den ikke er sterk nok, og ikke inneholder nok forpliktelser
til å kunne nå 2-gradersmålet når det gjelder global oppvarming.
Og enda verre: I forrige uke kom det fra The Global Carbon Project
en vurdering av utslippene for 2017 som viser at utslippene øker
med 2 pst. globalt, etter tre år hvor det har vært en relativt flat
utvikling på utslippskutt.
Året som nå kommer, vil være veldig
viktig i utviklingen av Parisavtalen for å få på plass en ny avtale
i 2018. Da vil det også komme en vurdering fra FNs klimapanel om
hva det innebærer om vi skal nå 1,5-gradersmålet. Da blir mitt spørsmål
til statsråden: Hvordan ser han for seg Norges rolle i denne prosessen
framover mot 2018 for å legge grunnlag for å forsterke Parisavtalen
og forsterke de forpliktelsene som landene har lagt inn i Parisavtalen?
Statsråd Vidar Helgesen [10:49:40]: Det er riktig, som Elvestuen
sier, at det neste året blir svært viktig for å gjøre Parisavtalen
til virkelighet. Den har trådt i kraft, men regelverket skal på
plass, og ikke minst mekanismen for å øke ambisjonene for å klare
å nå 2-gradersmålet og 1,5-gradersmålet blir veldig viktig.
Norge spiller en aktiv rolle. Vi
er et land som har tillit i mange leirer i klimaforhandlingene.
På klimaforhandlingene i Bonn var det bare ett spørsmål som ble
løftet opp til ministernivå, fordi veldig mye dreide seg om tekniske
spørsmål. Det spørsmålet som ble løftet opp til ministernivå, ble
Norge bedt om å håndtere. Det er et eksempel på at Norge har tillit
i brede kretser. Vi la i Bonn også veldig stor vekt på å støtte
Fiji, som nå har formannskapet, i deres opplegg for dialogen om
økte ambisjoner. Den blir meget viktig i året som kommer. Det var
motstand fra flere mot deres opplegg. Vi holdt på den linjen at
dette ikke var noe som burde forhandles om eller forhandles vekk,
Fijis opplegg skulle godkjennes, og det ble det også gjennomslag
for. Det betyr at gjennom 2018 vil dialogen om hvordan verden skal
øke ambisjonene på basis av klimapanelets 1,5-gradersrapport, foregå.
Den vil være viktig, og Norge vil være aktiv i den.
Vi legger også vekt på – og kommer
nå til å prioritere – hvordan vi skal samspille med det polske formannskapet.
Det er en kjent sak at i europeisk klimapolitikk er det ikke alltid
Polen som har stått i førersetet. Polen er formannsland neste år.
Formannslandet har en stor betydning, og vi legger stor vekt på
å komme i god dialog med dem om hvordan vi kan legge til rette for
gode resultater på klimatoppmøtet om et år.
Ola Elvestuen (V) [10:51:45]: Verden må skjerpe inn sine
målsettinger og gjøre mye mer. Styrken i Parisavtalen er at det
er en nedenfra-og-opp-avtale, som må mobilisere alle medlemsland
på alle nivåer. Det innebærer også at Norge må gå igjennom sine
forpliktelser for å forsterke våre mål fram mot 2030 og videre framover. Da
blir mitt spørsmål:
Hvordan ser statsråden for seg prosessen,
og på hvilke områder kan Norge forsterke sine mål og sin innsats inn
mot en ny avtale, som skal tre i kraft fra 2020?
Statsråd Vidar Helgesen [10:52:28]: Det er til klimatoppmøtet
i 2020 at landene skal melde inn sine nye klimamål og dermed også
sine økte ambisjoner. Hvordan det skal foregå, vil være en viktig
diskusjon, som sagt, i løpet av det neste året. Det er ikke noen
tvil om at økte ambisjoner er nødvendig for verden globalt hvis
vi skal nå 2-gradersmålet, enda mer hvis vi skal klare 1,5-gradersmålet.
Her ligger Norge, med vårt mål, sammen med EU helt klart i forkant,
og det blir viktig frem mot 2020 å bidra til at flere andre hever
sine ambisjoner langt mer. De største utslippslandene er selvsagt
de viktigste. Derfor blir det viktig for oss å se hva vi kan gjøre for
å øke våre ambisjoner, men hvordan vi gjør det, blir også viktig
for å bidra til at andre gjør det, for i den globale klimapolitikken
betyr det veldig mye mer hva Kina melder inn i 2020, enn hva Norge
gjør. Hvis vi kan gjøre noe som vil stimulere til at flere land
er i en god konkurranse om å øke ambisjonene, vil det være det viktigste
vi kan gjøre.
Presidenten: Det
åpnes for oppfølgingsspørsmål – først Jon Gunnes.
Jon Gunnes (V) [10:53:40]: Før helgen ble det kjent at Norges
Bank har bedt om at oljefondet får lov til å trekke seg ut av investeringer
i olje- og gasselskaper, fordi eksponeringen ved slike aksjer er
finansielt usikker. Det er noe som Venstre har påpekt i lang tid,
men det er åpenbart et paradoks at oljefondet ikke finner det forsvarlig
å investere i olje. Mellom linjene ligger det at den økonomiske
risikoen åpenbart er forbundet med klimarisiko i tillegg. At det
er en betydelig klimarisiko ved en stor eksponering mot olje og
gass, er noe klimaministerens departement flere ganger har påpekt, dog
uten å ha blitt lyttet spesielt til ved nye tillatelser på norsk
sokkel, spesielt i sårbare områder i nord.
Mitt spørsmål til klima- og miljøministeren
blir: Hva mener han i et klimaperspektiv om Norges Banks forespørsel
om å la oljefondet selge seg ut av olje- og gasselskaper?
Statsråd Vidar Helgesen [10:54:40]: Den problemstillingen
som Norges Bank tar opp, er en omfattende problemstilling. Den har
mange sider, og derfor kommer regjeringen til å behandle det rådet
på en grundig og god måte. Det er praksis for alle viktige veivalg
i forvaltningen av SPU, Statens pensjonsfond utland. Jeg regner
med at Gunnes er enig i at dette er et viktig veivalg. Derfor kommer
regjeringen i den helhetlige vurderingen av norsk økonomi til å
se bredt på denne problemstillingen.
Norges Bank tar utgangspunkt i oljeprisrisikoen
i statens formue. Vi har selv i perspektivmeldingen drøftet sårbarheten
for et varig fall i inntektene fra olje og gass med utgangspunkt
i Norges nasjonalformue og vurderte der et bredt sett med virkemidler.
Norges Bank tar et litt annet utgangspunkt enn vi gjør i perspektivmeldingen.
De ser kun på ett virkemiddel: salg av aksjer i olje- og gassektoren.
Derfor kommer vi – det er Finansdepartementet som leder dette –
nå til å innhente ytterligere informasjon og orientere Stortinget
med sikte på å legge frem en konklusjon høsten 2018.
Presidenten: Espen
Barth Eide – til oppfølgingsspørsmål.
Espen Barth Eide (A) [10:55:50]: Regjeringen har nylig satt
ned et utvalg som skal vurdere klimarisikoen for norsk økonomi,
som er et tiltak jeg ønsker varmt velkommen. Utvalget skal også
utvikle en metodikk for håndtering av klimarisiko i norske bedrifter
og institusjoner.
Mitt spørsmål til statsråden er
om statsråden kan bekrefte at dette utvalgets hovedoppgave skal
være å stressteste Norges forretningsmodell, altså å vurdere hvordan
vi som nasjon skal kunne utvikle vårt inntektsgrunnlag og vårt næringsgrunnlag
i en verden som faktisk når klimamålene fra Paris?
Statsråd Vidar Helgesen [10:56:29]: Det er vel kanskje heller
slik at utvalget skal foreslå hvordan vi skal sørge for at vi med
jevne mellomrom stresstester norsk økonomi, enn at utvalget skal
stressteste oss én gang for alle, for dette er et spørsmål som er
langsiktig, og det er et spørsmål som er viktig. Vi har selv tatt
opp spørsmålet om risikoen i perspektivmeldingen, og vi har satt ned
dette utvalget for å få et bedre grunnlag for informasjon for både
det offentlige og det private. Det er helheten i norsk økonomi som
her er temaet. Utvalget vil gi et grunnlag for bedre vurderinger
av klimarisikoen ved viktige veivalg i norsk politikk fremover,
ikke én gang for alle, når utvalget legger frem sin rapport neste desember.
Presidenten: Sandra
Borch – til oppfølgingsspørsmål.
Sandra Borch (Sp) [10:57:37]: Som en av verdens mest råvareproduserende
olje- og gassnasjoner har vi et ansvar også innenfor konkrete klimatiltak.
Arbeidet med å realisere fullskala karbonfangst og -lagring er avgjørende
for at verden når sine klimamål i 2030 og 2050. Norge har vært et
foregangsland når det gjelder innsats på dette området, og innsatsen
vår har skapt enorm internasjonal interesse.
CO2-håndtering
er også et av de fem prioriterte innsatsområdene i den norske klimapolitikken.
I tråd med dette har man kommet godt i gang med å skape verdikjeder
fra fangst ved de tre anleggene Norcem, Klemetsrud og Yara og med
å utrede lagringsløsninger på sokkelen. Budsjettforslaget fra regjeringen
har skapt stor usikkerhet rundt prosjektene som er igangsatt. Det
er stor bekymring for at om ikke bevilgningene videreføres, vil vi
ikke nå våre klimaforpliktelser. Hvordan ser statsråden på at CCS-prosjektene
gjennom regjeringens forslag til budsjett nå blir satt på vent?
Statsråd Vidar Helgesen [10:58:45]: Det er ingen tvil om
at Norges CCS-satsing har vakt betydelig internasjonal oppmerksomhet
og interesse. Det gjelder også de mindre heldige erfaringene vi
har hatt, med høye ambisjoner som har krasjlandet.
Vi er veldig opptatt av at vi ikke
skal gjenta den oppmerksomhetsskapende bedriften. Derfor har vi
fulgt en industriell prosess med konseptstudier av fangst, transport
og lagring. Vi vil om kort tid få disse konseptstudiene. I tillegg
har Statoil gjennomført lagringskonseptstudier frem mot juni 2018.
De konseptstudiene kommer til å gi oss bedre forståelse av risikoen
i de ulike prosjektene og et overordnet bilde av statens kostnader
og risiko. Vi er opptatt av at industriaktørene også – med utgangspunkt
i de rapportene – kan klargjøre hva de er villig til å ta av andel
av kostnader og risiko. Derfor er det forsvarlig at vi nå avventer
dem før vi tar en beslutning om (presidenten klubber) ytterligere
løp.
Presidenten: Lars
Haltbrekken – til oppfølgingsspørsmål.
Lars Haltbrekken (SV) [11:00:01]: Klima- og miljøministeren
har vært opptatt av klimarisiko og var med og satte ned et utvalg
om dette tidligere i høst. I Høyres program vedtatt tidligere i
år står følgende:
Høyre vil stille «krav om at det
gjøres klimapolitiske risikoanalyser i forbindelse med planer for
utbygging og drift av nye felt».
Dette er innenfor oljepolitikken.
Vil statsråden ta initiativ til at det blir gjort en slik klimarisikoanalyse
i forbindelse med Johan Castberg-utbyggingen, som kommer til Stortinget
om kort tid?
Statsråd Vidar Helgesen [11:00:41]: Ettersom Castberg-prosessen
skal komme til Stortinget, betyr det at den ligger hos regjeringen,
og jeg skal ikke røpe noe om drøftelsene der.
Haltbrekken nevnte selv Klimarisikoutvalget.
Det er en viktig del av å skaffe oss et grunnlag for i konkrete prosesser
og prosjekter fremover å belyse klimarisiko og ha det med – fullt
integrert – i de beslutningene som tas. Det skyldes at det er en
tung realitet at en stadig skjerpet klimapolitikk internasjonalt,
en akselererende teknologiutvikling internasjonalt og utsiktene
til lavere verdier på fossile energikilder gjør at Norge står overfor
risikoelementer. Dem må vi ha et bedre grunnlag for å vurdere. Det
kommer Klimarisikoutvalget til å bidra til. Så må det grunnlaget
brukes i de konkrete sakene fremover.
Presidenten: Vi
går til neste hovedspørsmål.
Tore Storehaug (KrF) [11:02:00]: Statsråden må gjerne bli
ståande.
På fredag er det Black Friday. Eg
veit ikkje heilt kva det seier om norsk kultur at vi har importert
den dagen og ikkje Thanksgiving. Uansett seier hovudorganisasjonen
Virke at vi kjem til å handle for 3,4 mrd. kr den dagen åleine.
Det er meir enn nokosinne før. Det materielle forbruket vårt er
ikkje berekraftig. Det skapar enorme mengder avfall. Det er eit
klimaproblem, og det er òg eit ressursproblem, noko som regjeringa
har løfta fram når ho har sett sirkulær økonomi på agendaen med ei
stortingsmelding om avfall og sirkulær økonomi.
Målet vårt må vere at vi brukar
tinga våre lenger, og at vi brukar tinga våre om att. I meldinga
peiker regjeringa på korleis reparasjon kan vere med på å førebyggje
avfall, men at det er mange eksempel på at det er mykje billegare
å kjøpe nytt enn å reparere. Sju av ti nordmenn svarar at dei ville
reparert mobilen sin viss det lønte seg.
Då er spørsmålet: Kva meiner statsråden
vi kan og bør gjere for å sørgje for at reparasjon blir billigare
samanlikna med nykjøp, slik at fleire vel å reparere framfor berre
å kjøpe nytt?
Statsråd Vidar Helgesen [11:03:19]: Jeg mener at det viktigste
som kan skje her, er at aktørene i ulike bransjer bidrar til bevisstgjøring.
Der har vi god dialog med aktører på ulike felt. Vi lanserte for
ikke så lenge siden en bransjeavtale om matsvinn, som er verdens
mest ambisiøse for å få ned matsvinnet. Der vil aktørene selv bidra
til forbrukeropplysning.
Når det gjelder klær, som representanten
var innom, har vi startet en prosess med dialog med bransjen om det,
og der det er veldig mye som gjenstår. Et av spørsmålene er hvordan
man kan bruke klær lenger, og hvordan man kan bidra til at man reparerer
heller enn å bruke og kaste. Dette er viktige spørsmål fordi klesproduksjonen
bruker veldig mye ressurser.
Så er det ikke slik at det at folk
bruker penger på julegaver og på å gi hverandre oppmerksomhet er
noe negativt. Det er heller ikke slik at det nødvendigvis er klima- og
miljøvennlig å bruke mer penger, men hvis man kjøper dyrere og bedre
klær, vil de antakelig holde lenger. Så jeg er veldig opptatt av
at vi ikke skal være moraliserende og bruke pekefingermentalitet.
Jeg tror ikke det er til hjelp. Men samspill rundt bevisstgjøring
om kloke forbrukervalg tror jeg er veien å gå. Da er samspillet
mellom myndigheter og bransjeaktører viktig.
Jeg kan nevne som eksempel at det
nå er store kjeder – eller i hvert fall én stor kjede – som sier
at de ikke skal delta på Black Friday, og oppfordrer folk til å
reparere i stedet. Det slutter jeg meg til.
Tore Storehaug (KrF) [11:05:16]: Eg takkar statsråden for
svaret. Han har heilt rett i mykje av det han seier. Blant anna
ser vi at i privat sektor er det store aktørar som no jobbar fram
klarare forretningsstrategiar, fordi dei er nøydde til å omstille
seg til ein sirkulærøkonomi.
Så seier statsråden at vi ikkje
skal bruke peikefingeren til å vere moraliserande. Då kan eg heller
føreslå at vi kan bruke den peikefingeren til å peike på at kanskje
det offentlege er nøydt til å spele litt tydelegare på lag med dei
krava som vi kan stille. Det er eit stort behov for å auke kompetansen
om kva ei omstilling til ein sirkulærøkonomi vil bety i Noreg. Vi
ser heilt tydeleg i dag at det er ein del ting som blir forbruksvare
oftare, og vi byter dei oftare, enn vi gjorde før. For eksempel
kjøper vi kjøleskåp dobbelt så ofte som vi gjorde i 1988, og vaskemaskinane
våre skiftar vi 50 pst. oftare enn før. Dette er ting som EU-kommisjonen
prøver å gjere noko med når dei prøver å harmonisere reklamasjonsretten.
Viss Noreg får medhald i EU for å behalde fem års reklamasjonsrett, vil
regjeringa då vere med og styrkje desse ordningane, slik at reklamasjonsretten
kan gjelde i fem år for fleire varegrupper enn i dag?
Statsråd Vidar Helgesen [11:06:29]: Noe av det viktigste
vi kan gjøre, er å få gjennomslag for denne femårsregelen, for produsentene
tilpasser seg offentlige krav. Med mer og mer avansert teknologi
er det faktisk sånn at setter man et krav om forbrukergaranti på
to år, vil mange produsenter tilpasse seg det og nærmest sørge for
at produktene ikke varer særlig mye lenger. Derfor er en femårs
forbrukergaranti en viktig prioritering for oss inn i denne EU-prosessen.
Men det offentlige har også andre
virkemidler til disposisjon. Offentlige innkjøp er viktig. Vi har
skjerpet kravene til grønn profil på offentlige innkjøp. Vi har
i loven som trådte i kraft den 1. januar i år, gjort det klart at alle
offentlige innkjøpere skal ha en grønn plan for sine innkjøp – ha
en strategisk tilnærming til dette. Det er mange virkemidler som
kan brukes også uten pekefinger.
Presidenten: Det
åpnes for oppfølgingsspørsmål – først Olaug V. Bollestad.
Olaug V. Bollestad (KrF) [11:07:39]: Flere aktører har begynt
å stille spørsmål ved om det er det lykkelige livet å forbruke mer.
Det er en leverandør som nå til fredag vil arrangere en «stram til
og skru-dag», nettopp for å vise at det er viktigere å reparere
enn alltid å kjøpe nytt.
Det ene landet etter det andre i
Europa innfører matkastelov nettopp for å få mindre matsvinn. Statsråden peker
på det i meldingen om sirkulærøkonomi som regjeringen har laget,
mens Virke har sagt at de hadde håpt at denne meldingen hadde vært
mer visjonær om sirkulærøkonomi, tilsvarende det andre land i Europa gjør,
ett etter ett.
Mitt spørsmål til statsråden er:
Burde ikke Norge gjort det samme og løftet diskusjonen opp fra å
handle bare om avfall til også å handle om noe mer?
Statsråd Vidar Helgesen [11:08:44]: Nå var faktisk bestillingen
for den stortingsmeldingen at det skulle være en stortingsmelding
om avfall. Vi fulgte opp et anmodningsvedtak fra Stortinget om det.
Vi ønsket å utvide tilslaget for den avfallsmeldingen ved å sette
det inn i en sirkulærøkonomi-kontekst. Men det er ikke en melding
om hele sirkulærøkonomi-modellen. Der har vi en veldig viktig EU-prosess
på gang, som vil ha stor betydning. Men vi kommer med tiltak i meldingen, som
økte krav til utsortering, og i tillegg til matsvinnavtalen varsler
vi også om et samarbeid med tekstilbransjen for å sørge for mer
av en sirkulærøkonomi-tilnærming også der. Men meldingens utgangspunkt
var altså avfallsbransjen.
Presidenten: Else-May
Botten – til oppfølgingsspørsmål.
Else-May Botten (A) [11:09:54]: Det er mange avfallsinteresser
her, og det er mange problemer å ta tak i, men spesielt når det
gjelder marin forsøpling, mener jeg at det er utrolig viktig at
vi løfter oss og går i front, ikke minst på sirkulærøkonomisk bakgrunn.
Norge er en havnasjon med stor kompetanse
på både marin og maritim næring, energi osv., men vi bør også bli
det flinkeste laget til å håndtere marin forsøpling. Da tenker jeg
ikke bare på å forhindre at det skjer eller rydde opp eller samle
ting, men at vi også ser på hvordan vi kan håndtere det søplet som
vi finner.
Statsråden har tidligere nevnt at
EU og FN har et stort ansvar her, men jeg ønsker å få et mer offensivt
svar fra statsråden på hvordan vi, Norge, tar på oss ledertrøya. Hva
gjør vi i Norge for faktisk å bedre dette, både nasjonalt og internasjonalt?
Statsråd Vidar Helgesen [11:10:58]: Internasjonalt har Norge
vært i front for dette i flere år. Vi har ledet arbeidet og initiativene
i FNs miljøforsamling for å få på plass vedtak der for å styrke
internasjonal innsats. På den store havkonferansen på Malta tidligere
i høst tok jeg til orde for at verden må ha en nullvisjon for tilførsel av
plast i havet. Når vi nå går mot en ny FNs miljøforsamling i desember,
har vi lagt på bordet et forslag til vedtak om at verden nå skal
gå sammen om å arbeide frem en styrket internasjonal arkitektur
for å håndtere dette.
Men vi jobber også veldig systematisk
på hjemmebane. Vi har gitt Miljødirektoratet en rekke oppdrag, bl.a. for
å se på muligheten for å erstatte gummigranulat med mer miljøvennlige
alternativer for kunstgressbaner. Der hadde vi frist 1. november.
Vi har gitt Miljødirektoratet i oppdrag å se på om returordningen
for bildekk også kan brukes for gummigranulat på kunstgressbaner.
Vi har gitt et tilsvarende oppdrag for biofilmbærere for avløpsrenseanlegg,
vederlagsfri innlevering av marint avfall i havn osv. – en rekke
tiltak med klare frister som vi har gitt Miljødirektoratet.
Presidenten: Ole
André Myhrvold – til oppfølgingsspørsmål.
Ole André Myhrvold (Sp) [11:12:20]: Plast er viktig i hverdagen
for de fleste av oss, og jeg vil peke på regjeringens avfallsmelding
og strategi for grønn konkurransekraft, som slår fast at vi trenger
tiltak som styrker etterspørselen etter gjenvunnet materiale som
en nøkkel for å skape en sirkulær økonomi.
Miljødirektoratet vurderte i forkant
av revidert nasjonalbudsjett i 2016 et forslag om materialavgift
og skrev følgende: Det er stort behov for virkemidler som styrker
markedet for sekundær råvare. En materialavgift som reduseres ut
fra innhold av sekundær råvare i drikkevareemballasje, vil ha en
positiv effekt på markedet for sekundær råvare.
De skrev også: Analyser har vist
at økt bruk av sekundær råvare har store positive effekter for klimagassutslipp
og energibruk for plast sammenlignet med bruk av jomfruelig råvare.
Spørsmålet er: Er statsråden enig
med egen fagetat i at økt bruk av resirkulert materiale i plastflasker
vil gi store positive miljøeffekter?
Statsråd Vidar Helgesen [11:13:24]: Jeg er enig med Miljødirektoratet
og har en veldig god dialog med Miljødirektoratet om hvordan vi
kan bidra til å styrke gjenvinning innenfor avfallssystemet. Der
er klare politiske føringer veldig viktig, bl.a. det kravet til
utsortering som vi har på trappene, som Miljødirektoratet nå utformer.
Vi har også nettopp mottatt forslag fra Miljødirektoratet om økt
flaskepant, etter et oppdrag jeg ga dem tidligere i år. Flaskepanten
har ikke vært økt på 25 år eller noe sånt. Det er klart at incentiver
til at folk panter mer, også vil gi markedet et klart signal om
at gode gjenvinningssystemer er viktige. Vi har stort sett en god
avfallsbransje, som samspiller godt med myndighetskrav, og jeg tror
vi kommer til å se mer av det på plastområdet fremover.
Presidenten: Freddy
André Øvstegård – til oppfølgingsspørsmål.
Freddy André Øvstegård (SV) [11:14:37]: En sirkulær økonomi
handler om at vi skal bruke ressursene om igjen, og det er helt
nødvendig om vi skal løse de store miljøproblemene vi står overfor.
Mat- og plastavfall er verdifulle ressurser som kan utnyttes bedre.
Matavfall kan bli til verdifull biogass og gjødsel, og plastavfall
kan brukes til å lage nye plastprodukter. Likevel blir bare under
halvparten av det norske matavfallet og kun en tredjedel av plastavfallet
materialgjenvunnet i dag. Miljødirektoratet foreslo i januar i år
å stille krav til kommuner og næringsaktører om å sortere og materialgjenvinne
mat- og plastavfall.
Mitt spørsmål er: Når vil klima-
og miljøministeren ta initiativ til å stille et slikt krav til kommuner
og næringsaktører?
Statsråd Vidar Helgesen [11:15:28]: Økte krav til utsortering
har Miljødirektoratet fått i oppdrag å utforme, så det kommer. Det
er også slik at vi, med EU-prosessen på sirkulær økonomi, venter
oss økte materialgjenvinningskrav, som også vil være bindende for
Norge. Så det kommer, og dette er bransjen godt klar over, slik
at vi regner med at de nå legger opp til å tilpasse seg de nye kravene.
Når det gjelder matkasting, er det
slik at med den bransjeavtalen vi har inngått, som dekker hele kjeden fra
matprodusenter til konsumenter, vil vi oppnå en reduksjon i matsvinnet
på minst 50 pst. innen 2030. Vi ser allerede mange gode tiltak fra
aktørene i den avtalen.
Presidenten: Ola
Elvestuen – til oppfølgingsspørsmål.
Ola Elvestuen (V) [11:16:36]: Det er viktige spørsmål, hvordan
vi reduserer avfallsmengden, og de siste årene har vi jo lagt ned
særlig innsats i å redusere avfallsmengden når det gjelder marin
forsøpling og plast i havet, og der må vi forsterke vår innsats.
I Norskehavet kommer 50 pst. av avfallsmengden fra skipsfarten,
og lenger nord er det opp mot 80 pst. Det er MARPOL som er avtaleverket
som regulerer dette, og i 2013 fikk Norge en dom mot seg i ESA for
ikke å ha gjort nok for å redusere marin forsøpling fra skipsfarten.
Da blir mitt spørsmål: Her har vi
et stort potensial for å gjøre mye som gir stor effekt, men det
må systematiseres. Hvordan ser statsråden for seg at vi, i henhold
til MARPOL-avtalen, skal redusere plastavfall og marint avfall i
Norskehavet og nordover?
Statsråd Vidar Helgesen [11:17:44]: Med de nye tilskuddsordningene
som er lansert, skjer det allerede mye, og det gjelder bl.a. ordninger
som «Fishing for Litter». Men vi legger også vekt på at vi trenger
en mer systematisk tilnærming, og det ligger også til grunn for opprettelsen
av et oljevern- og miljøsenter i Lofoten/Vesterålen, hvor marin
forsøpling vil være en sentral oppgave. De skal ikke frata ulike
aktører ansvar, men de vil bidra til økt koordinering, bidra til
at ulike aktører vet hvor de skal henvende seg for å få klargjort
både hva som er regelverk og hva som er tilgjengelige ressurser,
for å styrke innsatsen mot marin forsøpling. Det er til sammen bevilget
27 mill. kr til det senteret i 2018, og det kommer til å være en
viktig spiller i denne sammenhengen.
Presidenten: Vi
går da til neste hovedspørsmål.
Nils Kristen Sandtrøen (A) [11:19:02]: Jeg har et spørsmål
til landbruks- og matministeren.
Stortinget mener at hovedmålet for
den norske jordbrukspolitikken skal være økt norsk matproduksjon
på norske ressurser. I et land hvor vi har en knapp jordressurs,
som ligger spredt ved våre fjell og fjorder, er vi derfor helt avhengig
av å ha gårdsbruk av variert størrelse i hele landet. Det er bare
slik vi kan utnytte gras- og beiteressursene våre til å produsere
og øke matproduksjonen på de norske ressursene.
Melkeproduksjon i distriktene er
derfor avgjørende for å nå de målene som er vedtatt i denne sal.
Det krever at vi bruker den positive kraften i demokratiet vårt,
tar aktive, bevisste valg og ikke minst har en tydelig og klar holdning
til fordeling av arbeidsplasser, produksjon og verdier. Den praktiske
politikken som Stortinget ønsker seg, står dermed i sterk kontrast
til politikken til landbruksministerens eget parti, Fremskrittspartiet,
som presser fram markedsliberalisme når det gjelder mat.
Spørsmålet vi trenger svar på i
denne salen, er derfor: Kan landbruksministeren garantere at regjeringen
vil føre en politikk i tråd med Stortingets vilje og mål for den
norske matpolitikken?
Statsråd Jon Georg Dale [11:20:56]: Ein kan nok skulde norsk
jordbruk for forskjellig, men at det er spesielt marknadsliberalistisk
orientert, trur eg er ein påstand som få vil kjenne seg igjen i.
Norsk jordbruk er grundig regulert. Gjennom jordbruksavtalen styrer
ein eit sett av verkemiddel som bidreg til både distriktsutjamning,
utjamning i størrelse av produksjonen og utjamning mellom ulike
geografiske område. Det er med på å bidra til at ein får eit jordbruk
som er realitetsorientert mot støtteordningane for jordbruket, men
det bidreg på den andre sida også til at vi har eit landbruk i heile
landet.
Regjeringa la før valet fram ei
stortingsmelding om norsk jordbrukspolitikk. Stortinget har behandla
meldinga, inngått kompromiss, og det vil naturlegvis regjeringa
følgje opp. Men det er grunn til å minne Arbeidarpartiet om at matproduksjonen
er høgare no enn då Arbeidarpartiet styrte sist. Færre bønder sluttar
no enn då Arbeidarpartiet styrte. Matproduksjonen er høgare enn nokon
gong. Investeringane i norsk jordbruk går opp – og ikkje ned. Mindre
areal går ut av drift enn då Arbeidarpartiet styrte. Så eg trur
nok retninga som regjeringa har ført i lag med samarbeidspartia
i den førre perioden, gjennomgåande har vore god for norsk jordbruk.
Nils Kristen Sandtrøen (A) [11:22:19]: I spørsmålet lå nettopp
forskjellen mellom stortingsflertallet og landbruksministerens eget
parti, Fremskrittspartiet. Og det er riktig at vi i Norge med den
norske modellen har tatt et aktivt valg ved å bruke politikken,
ergo står det i kontrast til nettopp Fremskrittspartiets markedsliberalisme.
Men det avgjørende for dagens debatt er om landbruksministeren kan
garantere at han vil følge opp vedtak gjort i denne sal. I juni
ble følgende vedtatt:
«Stortinget ber regjeringen i forslaget
til statsbudsjett for 2018 fremme kompenserende tiltak for det tap
produsenter får ved bortfall av markedsandeler i forbindelse med
avtale etter EØS-avtalens artikkel 19 og utfasing av eksportsubsidier.»
Dette har vi ikke sett noe til i
statsbudsjettet, og hvorfor har ikke landbruksministeren fulgt opp
vedtaket gjort i denne sal?
Statsråd Jon Georg Dale [11:23:23]: Det har eg gjort. Dersom
ein les budsjettdokumentet frå Landbruksdepartementet, vil ein sjå
at vi peikar på fleire tiltak vi har gjort på regulatorisk side
for å bringe f.eks. mjølkeproduksjonen meir i tråd med dei prognosane
vi har for korleis mjølkeproduksjonen vil sjå ut ved utfasing av eksportstøtte
i 2020. Men å kompensere for inntekter som jordbruket enno ikkje
har tapt, er ei ganske spesiell tilnærming til politikken. Det er
det eg opplever at representanten no tek til orde for. Det er ikkje
slik oppmodingsvedtaket kan forståast. Det handlar om kva ein skal
gjere i 2020. Hovudmålsetjinga mi er i alle fall at vi ikkje skal
tape marknadsdelar, at vi ikkje skal tape produksjonsmoglegheiter,
i norsk jordbruk. Eg har nemleg tenkt å følgje opp hovudmålet til
Arbeidarpartiet, nemleg å sørgje for at det skal vere produksjonsmoglegheiter.
Då må vi konkurranseorientere norsk jordbruk vidare, og vi må styrkje
konkurransekrafta. Då kan vi, når vi kjem til 2020, vurdere korleis
situasjonen er. Men å kompensere for bortfall av ordningar som ein
ikkje har tapt, er ei spesiell tilnærming.
Presidenten: Det
åpnes for oppfølgingsspørsmål – først Terje Aasland.
Terje Aasland (A) [11:24:44]: Hvorvidt statsråden har til
hensikt å følge opp Stortingets vilje og uttrykk i landbrukspolitikken,
er vesentlig å få avklart. Derfor var – skal vi si – analysene og
svaret på dette med å bruke egne ressurser i oppfølgingen av matproduksjonen et
ganske vesentlig spørsmål, som statsråden ikke svarte på.
Men for å være tydelig med hensyn
til det siste spørsmålet: Etter at Stortinget i juni veldig tydelig
ba regjeringen i forslaget til statsbudsjett for 2018 fremme kompenserende
tiltak for de tap produsentene får, er det ikke fremmet noen tiltak
i statsbudsjettet for 2018. Vedtaket er ikke fulgt opp, så det å
snakke om 2020 i denne sammenhengen blir for dumt – det blir useriøst
– med tanke på det pålegget regjeringen og statsråden faktisk har
fått av Stortinget.
Derfor spør jeg nå veldig tydelig:
På hvilken måte – og når – vil regjeringen følge opp det Stortinget
påla regjeringen i juni 2017 om å fremme kompenserende tiltak for
det tap produsentene får ved bortfall av markedsandeler, osv.?
Statsråd Jon Georg Dale [11:25:54]: Vi kan ikkje kompensere
for bortfall av marknadsdelar ein ikkje har tapt. Det er jo det
som er heile utgangspunktet til regjeringa her. Og eg legg til grunn
at også Stortinget meiner at når ein har sagt at hovudmålet med
norsk matproduksjon er auka produksjon, bør vi først sjå om vi kan uttømme
den moglegheita og styrkje vår eiga produksjonsmoglegheit også i
åra framover.
Så er det slik at artikkel 19-avtalen,
som oppmodingsvedtaket retta seg til, ikkje er ratifisert i EU.
Det er ikkje auka import, det er ikkje bortfall av moglegheiter for
produksjon basert på artikkel 19-avtalen i 2018. Og når det gjeld
eksportstøtta, vert ho fasa ut i 2020.
Så oppmodingsvedtaket er oppfylt
gjennom regulatoriske grep og meldt til Stortinget i budsjettdokumentet.
At Arbeidarpartiet no skulle ønskje ei anna oppfølging, er lov,
men å hevde at det ikkje er oppfylt, er det ikkje grunnlag for.
Presidenten: Geir
Pollestad – til oppfølgingsspørsmål.
Geir Pollestad (Sp) [11:27:00]: Når eg høyrer statsråden
si skryteliste, tenkjer eg: Her er det ugler i mosen. Som statsråden
kanskje veit, er dette eit uttrykk me har importert frå Danmark,
der den opphavlege betydinga er: ulvar i myra.
Me har tidlegare i spørjetimen høyrt
at regjeringa er veldig oppteken av å ha ulv i Noreg. No skal eg
ta opp temaet myr, for statsråden lèt som om han er veldig oppteken
av å leggja til rette for bønder som ønskjer å satsa og utvikla
garden, men det er altså frå statsråden sendt på høyring eit forslag
om eit generelt forbod mot nydyrking av myr, som kraftig vil avgrensa
moglegheitene til å utvikla norske gardsbruk. Då er mitt spørsmål:
Meiner statsråden at det er ein god idé å ha eit generelt forbod mot
nydyrking av myr, når målet er auka norsk matproduksjon?
Presidenten: Presidenten
oppfatter at dette ligger litt på siden av spørsmålet, men overlater
til statsråden å svare.
Statsråd Jon Georg Dale [11:28:08]: Dette er heilt innanfor
– det viser berre kva slags opposisjon regjeringa har med å gjere,
for det første spørsmålet gjeld kva eg skal gjere for å følgje opp
Stortingets vedtak, og oppfølgingsspørsmålet gjeld kva eg skal gjere
for ikkje å følgje opp Stortingets vedtak. For det er jo Stortinget
som har bestilt eit forbod mot nydyrking av myr. Dette viser at nokon
samla opposisjon slepp vi iallfall å ha med å gjere.
Forslaget om forbod mot nydyrking
av myr vil ha konsekvensar for norsk jordbruk. Difor er også dette sendt
på høyring, og det er lagt opp til at det skal kunne vere ein unntaksheimel
i spesielle tilfelle. Vi går no gjennom høyringsuttalar og vil kome
tilbake igjen, basert på det. Men dette er nok eit godt eksempel
på at statsråden faktisk følgjer opp dei pålegga Stortinget gjev.
Presidenten: Dermed
er den muntlige spørretimen omme.
Ordinær
spørretime
Presidenten: Det
blir en endring i den oppsatte spørsmålslisten, og presidenten viser
i den sammenheng til den elektroniske spørsmålslisten i salappen.
Endringen var
som følger:
Spørsmål 2, fra representanten Geir
Pollestad til næringsministeren, utsettes til neste spørretime,
da statsråden er bortreist.
Arne Nævra (SV) [11:29:36]: «Slik Sosialistisk Venstreparti
og flere medier ser det, svarer ikke statsråden på spørsmålet jeg
stilte ham 31. oktober 2017 om jernbane i Buskerud, når han henviser
til en utredning fra Bane NOR fra 28. juli 2016. Derfor spør jeg
på nytt:
Kan statsråden vise til eksisterende
utredning, eller vil han ta initiativet til en utredning, av muligheten
for to tog i timen som grunnrute mellom Drammen og Kongsberg på
eksisterende enkeltspor og hva dette vil kreve av tilpasninger og
kostnader, der strekningen Drammen–Hokksund vurderes spesielt?»
Magne Rommetveit hadde her
teke over presidentplassen.
Statsråd Ketil Solvik-Olsen [11:30:19]: Jeg registrerer at
representanten ikke er fornøyd med det svaret jeg ga, men la meg
minne om at spørsmålet jeg fikk, var:
«Kan statsråden opplyse om han vil
ta initiativet til en utredning om hva som kreves av utbygging og investeringer
på den aktuelle strekningen for å få to tog i timen mellom Drammen
og Kongsberg, om det ikke allerede foreligger?»
I mitt skriftlige svar viser jeg
til Jernbaneverkets utredning av strekningen fra Hokksund til Kongsberg
av 2016, der behovet for infrastruktur for å kunne kjøre to regiontog
i timen til og fra Kongsberg ble vurdert. Det er altså en utredning
som har blitt bestilt på det området. Dermed mener jeg at en har
ivaretatt det som det var spurt om.
Hvis representanten egentlig var
opptatt av tiltak på strekningen Drammen–Hokksund, altså den øvrige delen
av strekningen, som ikke nå blir utredet, kunne han gjerne ha spesifisert
nettopp det i spørsmålet. Det overrasker meg at han ikke tar inn
over seg at det er en Jernbaneverk-utredning av togtilbudet nettopp
mot Kongsberg. Den har ligget ute på sidene til Bane NOR siden april
2016 og har blitt godt dekket av lokal presse.
Men la meg være veldig tydelig på
hva som er gjort av utredninger av denne strekningen, både av Drammen–Hokksund
og av Hokksund–Kongsberg.
I brev fra Samferdselsdepartementet
av 8. mai 2015 til Vegdirektoratet og Jernbaneverket, med kopi til
Buskerud fylkeskommune, om oppfølging av KVU/KS1 for en eventuell
Buskerudbypakke 2 framgår det bl.a. at det i første omgang er aktuelt
med tiltak for jernbane på strekningen mellom Drammen og Hokksund,
og at det på jernbanen mellom Hokksund og Kongsberg skal utredes
nærmere før det eventuelt vil bli aktuelt med ordinær planlegging.
På den bakgrunn har Bane NOR jobbet
med en kommunedelplan – ganske konkret, bedre enn en utredning, vil
jeg si – for nettopp dobbeltspor Gulskogen–Hokksund. Planforslaget
var til offentlig ettersyn denne sommeren, altså sommeren 2017,
og er planlagt oversendt til kommunene for andregangsbehandling
om veldig kort tid.
Jernbanedirektoratet har opplyst
at Bane NOR vil inkludere en vurdering av trinnvis utbygging av
dobbeltspor og muligheter for gradvis økning av togfrekvens fra ett
til to tog per time som grunnrute mellom Gulskogen og Mjøndalen/Hokksund
i grunnlaget for fastsettelse av denne kommunedelplanen. Dette vil
gi grunnlag for å vurdere hvilke tiltak som må gjennomføres på eksisterende
enkeltspor mellom Gulskogen og Hokksund for å kunne øke togtilbudet
til to tog per time. Jeg synes ikke det er noen vits i en ny utredning
av det, det var det som var spørsmålet, for vi er allerede på kommunedelplanen.
Når det gjelder utredning av strekningen
Hokksund–Kongsberg, omfatter det vurdering av strategier for utvikling
av et togtilbud videre mot Kongsberg, etter ferdigstillelsen av
et eventuelt tiltak på strekningen Drammen–Hokksund. Som representanten
sikkert har lest i utredningen, er det blant de vurderte konsepter
ingen billige løsninger som muliggjør en frekvens med to regiontog
og et fjerntog/godstog i timen til Kongsberg, uten store investeringer.
Denne regjeringen gjennomfører nå
en historisk jernbanesatsing. Vi synes ikke det er noen vits i å
gjennomføre nye utredinger der vi allerede har gjort dem. Det var
det som var det opprinnelige spørsmålet fra representanten, som
jeg besvarte.
Arne Nævra (SV) [11:33:28]: Jeg takker for svaret.
Utredningen som statsråden viser
til i sitt skriftlige svar – og nå – utredet bare alternativet dobbeltspor
mellom Hokksund og Kongsberg, med unntak av enkeltspor, uten mål
om to tog i timen og et fullstendig nytt traséalternativ på den
strekningen. Derfor ga altså ikke den planen svar på mitt spørsmål.
På strekningen Gulskogen–Hokksund
jobber Bane NOR nå med kommunedelplanen, som statsråden henviser
til, alternative traseer for dobbeltspor. Heller ikke her kjenner
man til om det er mulig å innføre grunnrute med to tog i timen,
med moderate tilpasninger og kostnader. Prosjektlederen, Randi Mona,
opplyser at prosjektet i tillegg ser på muligheter for en trinnvis
utvikling av denne strekningen. De ser på ulike konsepter som kan
innebære bygging av dobbeltspor på hele eller deler av strekningen.
Mye tyder på at de nå er inne på samme tanker som meg.
Vil ikke statsråden da ta kontakt
med Bane NOR og justere oppdraget i retning av det jeg etterspør?
Statsråd Ketil Solvik-Olsen [11:34:33]: Det regjeringen jobber
med, er å bygge en bedre jernbane. Det betyr mange steder at det
er dobbeltspor som er det nødvendige, fordi trafikken er så tett
og frekvensen så høy at noe annet ville vært ufornuftig. Andre steder
kan lange krysningsspor være løsningen. Jo bedre eller jo billigere
en klarer å innfri de overordnete målsettingene, jo større sjanse
er det for å få gjort det raskt. Det er noe av den tilnærmingen
vi har. Når en utreder dobbeltspor, betyr ikke det nødvendigvis
at det er det en ender opp med, for målsettingen for hele intercitysatsingen
må være å se på hvilken frekvens vi ønsker å oppnå – hvilke togavganger,
hvor hyppig. Det er det publikum er opptatt av. Om togene fysisk
går på dobbeltspor eller på enkeltspor, tror jeg ikke vi som passasjerer
er opptatt av. Det handler om hva som er mulig for dem som planlegger
jernbanen, altså Jernbanedirektoratets arbeid. I det arbeidet Bane
NOR har, er det ikke nødvendigvis sånn at man ender opp med dobbeltspor,
men det er noe av det man utreder. Og så blir det å gjøre de beste praktiske
tilnærmingene til det. Jeg tror egentlig ikke at vi er så veldig
uenig, selv om debatten gir inntrykk av det.
Arne Nævra (SV) [11:35:41]: Jeg takker igjen for svaret.
Jeg tror kanskje at vi heller ikke
er så uenige om målet. Det er heller ingen skam å snu eller å finne
nye løsninger for veier der det er konstruktive løsninger i en annen
retning. Mitt forslag var nettopp et forsøk på å finne en slik konstruktiv
løsning. Det er veldig mange som er opptatt av det i nedre Buskerud,
dette er en tverrpolitisk spørsmålsstilling.
Da er igjen spørsmålet mitt til
statsråden om jeg har forstått det riktig, at det kun er dobbeltspor
som er i mandatet. Hvis det ikke er det, at det også er utreding
av enkeltspor i mandatet til Bane NOR, vil jeg gjerne ha svar på
det, for det er veldig viktig. Og det er veldig viktig at statsråden
da gir signaler til Bane NOR, som sitter med kommunedelplanleggingen
nå.
Statsråd Ketil Solvik-Olsen [11:36:34]: Vår tilnærming til
utbygging av jernbanen er at vi skal bygge innenfra og ut. Da klarer
man raskt å få et best mulig tilbud til flest mulig. Innen 2024
vil det med intercityutbyggingen til Vestfoldbanen også være dobbeltspor
til Gulskogen. I forbindelse med det kommunedelplanarbeidet som
Bane NOR gjør, vil en finne ut hva som må til av tiltak for å få
to tog i timen til Hokksund. Hvis det betyr at en må ha dobbeltspor,
er det det en jobber videre med. Hvis det betyr at en heller kan
bruke enkeltspor, men med lange krysningsspor, er det det vi ender opp
med. Jeg er opptatt av å få høy frekvens og god forutsigbarhet,
men også å fikse mest mulig. Det betyr at vi må ha kostnadene under
kontroll. Selv om vi under dagens regjering har et jernbanebudsjett
for 2018 som er over 9 mrd. kr høyere enn da vi overtok, betyr ikke det
at vi har så mye penger at vi kan bygge dyrere løsninger enn det
vi strengt tatt trenger.
Jeg er veldig glad for det jeg her
oppfatter som SVs tilnærming, at det er funksjonalitet en er opptatt
av, ikke hvilket navn infrastrukturen i seg selv har. Dobbeltspor bygger
vi ikke, med mindre en trenger det. Men vi skal ha et langsiktig
perspektiv på hva som er det faktiske behovet.
Fra representanten Geir Pollestad
til næringsministeren:
«Kva er status for arbeidet med ei utgreiing
av krav om norske løns- og arbeidsvilkår på norsk sokkel og i norske
farvatn?»
Presidenten: Dette
spørsmålet må utsetjast til neste spørjetime, då statsråden er bortreist.
Emilie Enger Mehl (Sp) [11:37:57]: «Det gjelder tilskuddsordningen
for konfliktdempende tiltak i kommuner med ulverevir. I tilskuddsregelverk
av 27. juni fremgår det at kommunene står fritt til å disponere
tilskuddet og selv skal velge tiltak. Trysil kommune søkte om tilskudd
til å undersøke ulvens genetiske og geografiske opphav, blant annet
fordi kunnskap og forskning anses som konfliktdempende, men fikk
avslag.
Mener statsråden at han er bedre
kvalifisert til å vurdere hva som vil virke konfliktdempende i Trysil,
enn kommunestyret i Trysil?»
Statsråd Vidar Helgesen [11:38:41]: Det korte svaret er nei.
Jeg er overbevist om at kommunestyret i Trysil er godt kvalifisert
og bedre enn meg til å vurdere hva som kan virke konfliktdempende
i Trysil, men det er ikke hovedpoenget i denne saken. Det som er
kjernen, er at kommunens søknad ikke faller innenfor rammene for
denne tilskuddsordningen.
Formålet med tilskuddsordningen
er, som representanten er inne på, å bidra til konfliktdemping i
kommuner med ulverevir. Regjeringen har ønsket å være fleksibel
med hensyn til bruken av midler fra tilskuddsordningen. Derfor er
det vide rammer for ordningen. Kommunene har stor frihet til selv
å velge hva pengene skal brukes til, og dermed finne gode løsninger
for egne innbyggere. Men det er ikke slik at det er fritt frem hva
pengene kan brukes til. Det kan ikke være slik. Alle offentlige
tilskuddsordninger plikter å angi nærmere hva tilskuddene skal kunne
brukes til.
Av departementets retningslinjer
for tilskuddsordningen fremgår det at ordningen først og fremst
tar sikte på konkrete tiltak i lokalsamfunnet som kommer innbyggerne
direkte til gode og virker positivt. Tiltak uten en slik konkret
og direkte nytteverdi faller i utgangspunktet utenfor ordningen.
Videre følger det av retningslinjene
at kommunenes bruk av pengene skal henge saklig sammen med belastningen
av å ha et ulverevir, f.eks. støtte til grunneiere som mener at
de har fått redusert sine jaktinntekter som følge av ulv, støtte
til næringsutvikling, transport, fysiske tiltak for å gjøre innbyggerne
tryggere der det er ønske om det, støtte til idrett og aktiviteter
for å kompensere for manglende bruk av skog og mark, f.eks. Søknaden om
tilskudd til utredning av ulvens genetiske og geografiske opphav
faller etter dette klart utenfor rammene for ordningen.
For øvrig kan jeg gjøre representanten
oppmerksom på at regjeringen har igangsatt en ny uavhengig genetisk utredning
av ulvestammen i Norge. Første fase i det arbeidet er allerede gjennomført
i år. Andre fase utlyses av Miljødirektoratet i løpet av året. Det
vil derfor heller ikke være hensiktsmessig bruk av offentlige midler
å finansiere en kommunal utredning om det samme temaet i tillegg
til den statlige.
Emilie Enger Mehl (Sp) [11:40:47]: Jeg takker for statsrådens
svar. Men nå har det seg slik at kommunene forholdt seg til et tilskuddsregelverk
som er datert 27. juni 2017 og trådte i kraft 1. juli 2017. Ordlyden
i det tilskuddsregelverket var:
«Kommunene skal selv beslutte hvilke
konfliktreduserende tiltak som skal finansieres. Kommunen står fritt
til å disponere tilskuddet og velge tiltak.»
Søknadsfristen var 1. oktober 2017,
og Trysil kommune – og andre kommuner også – sendte inn søknaden
sin før fristen.
De retningslinjene som statsråden
her viser til, er retningslinjer som kom i et brev til Miljødirektoratet
fra Klima- og miljødepartementet 10. oktober 2017, altså etter at
fristen hadde gått ut. Er det slik at statsråden har ombestemt seg
etter at han så hvilke tiltak det ble søkt tilskudd om? Og er det
sånn å forstå at statsråden frykter for utfallet av en slik undersøkelse
som Trysil ønsker å gjennomføre, og derfor valgte å innføre innskrenkende retningslinjer
etter søknadsfristen?
Statsråd Vidar Helgesen [11:42:00]: Jeg ble bedt av Miljødirektoratet
om å presisere, og utgangspunktet for hele denne ordningen er et
anmodningsvedtak fra Stortinget som Stortinget faktisk har etterlyst
i flere omganger, der formålet fra Stortingets side helt klart har
vært tiltak for folk i ulvesonen, for kommuner med ulverevir. Det
har jeg vært veldig opptatt av å følge, og da var det ikke så vanskelig
for meg å presisere overfor Miljødirektoratet hvordan denne tilskuddsordningen
var å forstå.
Kommunene har frihet til å velge
tiltak innenfor tilskuddsordningen og når de får tilskudd, å bruke
det. Men det vedtaket Stortinget har fattet, og det de har bedt
om, er altså et tilskudd ment å tilgodese folk. Samtidig har Stortinget
bedt regjeringen om en uavhengig genetisk utredning, og den har
vi igangsatt. Det håndterer vi skikkelig, og det er ikke behov for
en egen kommunal utredning om akkurat det samme temaet.
Emilie Enger Mehl (Sp) [11:43:01]: Det er mange kommuner
som valgte ikke å søke på ordningen i det hele tatt fordi man fant
selve ordningen så konfliktskapende. Men noen kommuner kom fram
til at det eneste man kunne se som konfliktdempende, var en sånn
undersøkelse, og valgte derfor å søke på ordningen.
Her ser det ut som om statsråden
først rekker ut en hånd og tilbyr penger til konfliktreduserende
tiltak, for så i neste vending si: Vent nå litt, dere får bare penger hvis
dere går med på våre premisser, nemlig hvis dere finner dere i permanent
tapte jaktinntekter, hvis dere aksepterer redusert bruk av skog
og mark, hvis dere aksepterer at det er mindre trygt i lokalsamfunnet
med ulven rekende rundt husveggen.
Jeg synes det er kritikkverdig at
statsråden forsøker å kjøpe ut kommuner berørt av ulv på denne måten,
og i hvert fall når han ikke kan gi dem den friheten til å bestemme
tiltak som de ønsker selv. Mitt spørsmål er: Er det slik at statsråden
kun vil finansiere tiltak hvis søkerne aksepterer premisset for
ulveforvaltningen i Norge, nemlig at man må finne seg i en uforholdsmessig
stor belastning som følge av ulvesoneforvaltningen og manglende
uttak av ulv i ulvesonen?
Statsråd Vidar Helgesen [11:44:10]: Det som har vært viktig
for meg, er å følge opp Stortingets premisser og Stortingets klare
anmodningsvedtak, bl.a. om en tilskuddsordning. Om jeg ikke husker
feil, har også Senterpartiet stått bak det vedtaket. Og så har jeg
vært opptatt av å følge opp det andre viktige anmodningsvedtaket
fra Stortinget, nemlig om en undersøkelse av ulvens genetiske og
geografiske opphav. Når det er i gang, samtidig som Stortingets
forutsetning er at tilskuddsordningen skal gjelde gode tiltak for
folk i ulvesonen, var ikke dette et vanskelig spørsmål.
Kommunene har søkt om mange ulike
tiltak, og jeg kan nevne noen eksempler på tiltak som har fått støtte gjennom
ordningen: styrking av kommunalt viltfond, kompensasjon til jegere
med tapte jaktinntekter, tapte beiteinntekter, støtte til rovviltgjerder,
kunnskapsformidling til skole, bønder og jegere, beskyttelsesvester
til jakthunder, næringslivsutvikling og andre konfliktdempende tiltak.
Noen kommuner har søkt om alternativ genetisk utredning, men også
andre tiltak, og har fått tilskudd til det.
Kjersti Toppe (Sp) [11:45:26]: «Frå 2018 føreslår regjeringa
endringar i folketrygdas stønadsordning til tannbehandling etter
innslagspunkt 14. Det skal ikkje lenger vere mogleg å få dekka kostnader
ved tannbehandling til pasientar med tannskrekk/odontofobi. Dette
er ei svært sårbar og utsatt gruppe pasientar, som frå nyttår står
utan eit reelt behandlingstilbod.
Kvifor blei ikkje denne store endringa
sendt på høyring, og vil statsråden reversere denne innstramminga for
pasientar med alvorleg tannbehandlingsangst?»
Statsråd Bent Høie [11:46:03]: Jeg vil først slå fast at pasienter
med sterk angst for tannbehandling eller odontofobi ikke vil få
et svakere tilbud fra nyttår. I et anmodningsvedtak fra mars 2008
– i forbindelse med behandlingen av St.meld. nr. 35 for 2006–2007, Framtidas
tannhelsetjenester – ble regjeringen bedt om å etablere et tilbud
til denne pasientgruppen. Et slikt tilbud er nå etablert i regi
av fylkeskommunene, og dette tilbudet svekkes ikke i statsbudsjettet.
Tvert imot foreslår vi at tilbudet styrkes med 10 mill. kr.
Folketrygdens stønadsordning for
personer med sterkt nedsatt egenomsorg – innslagspunkt 14 – har
en annen målgruppe enn personer med angst for tannbehandling eller
odontofobi. Målgruppen er personer med varig sykdom og funksjonsnedsettelser
som trenger bistand for å gjennomføre daglig munnpleie. Både psykisk
og somatisk sykdom er omfattet.
Det skal foreligge erklæring fra
lege eller psykolog om varig sykdom, dvs. at sykdommen også varer
langt utover gjennomføringen av tannbehandlingen. Endringene som
ble gjort i stønadsordningen fra 2008, var at tannlege og pasient
ikke lenger skulle sende søknad til trygdeetaten på eget skjema
og få forhåndsgodkjenning av behandlingsforslaget.
Private tannlegers bruk av innslagspunkt
14 er firedoblet på tre år – fra 58 mill. kr i 2013 til 197 mill. kr
i 2016. Helfos kontroll har avdekket at det ofte mangler erklæring
fra lege eller psykolog, og at tannlegen selv angir tannlegeangst/odontofobi
som varig sykdom. Det er jeg ikke fornøyd med.
Det er nødvendig å ha kontroll med
ordningen. Helfos analyse og kontroller tyder klart på at tannlegene tøyer
vilkårene langt utover Stortingets formål med denne ordningen. Det
er derfor, etter mitt syn, en riktig og nødvendig justering vi nå
foretar. Hensikten er å bringe tannlegenes praksis i samsvar med
intensjonene i regelverket. Det er også grunnen til at endringene
ikke har vært sendt på høring.
For pasienter med sterk angst for
tannbehandling eller odontofobi har vi i dag et spesialtilbud gjennom
et samarbeid mellom de odontologiske kompetansesentrene og fylkeskommunene.
Disse pasientene trenger som oftest psykologbehandling for å bli
kvitt odontofobien før tannbehandlingen kan begynne. De trenger også
tannlege med spesialkompetanse i odontofobi.
Jeg vil følge nøye med på utviklingen
av konsekvensene av de presiseringer vi nå gjør. Skal en utvide
tilbudet til pasienter med tannlegeskrekk som ikke har en bakenforliggende
sykdom, er dette bl.a. en diskusjon som hører hjemme i det utvalget
som nå jobber med prioriteringer i de kommunale helse- og omsorgstjenestene.
Kjersti Toppe (Sp) [11:49:00]: Takk for svaret. Det kan diskuterast
om det er ei styrking av tilbodet til denne gruppa når ein fjernar
anledninga til å få dette delvis betalt gjennom innslagspunkt 14
i stønadsordninga til folketrygda, og når regjeringa sjølv budsjetterer
med at dette skal ha ei innsparing på 30 mill. kr. Dette er ekstremt
sårbare pasientar, og det er feil å tru at alle desse vil makta
å reisa inn til eit kompetansesenter når dei vert nekta å få ei
behandling betalt hos den lokale tannlegen sin, som dei har oppnådd
ein kontakt med.
Eg synest det er spesielt at ein
hevdar at tannlegar misbruker stønadssystemet, og svarer med å ta
vekk heile ordninga. Har ikkje statsråden vurdert å gjera presiseringar
i kva som skal til for at stønaden vert tatt vekk, i staden for
å ta vekk heile ordninga?
Statsråd Bent Høie [11:50:04]: Representantens framstilling
er ikke riktig. Den ordningen som en presiserer regelverket for,
var ikke ment som en ordning for pasienter med odontofobi. Det er
en utvikling som en har tatt seg til i tjenesten, og som ikke er
noen påstand fra meg, men som er et resultat av en gjennomgang som Helfo
har gjort. Det er helt åpenbart at det heller ikke var Stortingets
intensjon at denne ordningen skulle omhandle pasienter med odontofobi,
fordi den endringen – som ble gjort i 2008 – at dette var noe tannlegene
kunne sette i gang selv, ble gjort samtidig som Stortinget i et
anmodningsvedtak ba om at det ble etablert et eget tilbud i fylkeskommunene
til pasienter med odontofobi. Det tilbudet er nå etablert, og det
styrkes i dette statsbudsjettet. Dette er en veldig tydelig oppklaring
av slik hele ordningen var tenkt. Disse pasientene vil få et tilbud
i de fylkeskommunale sentrene.
Kjersti Toppe (Sp) [11:51:12]: Det er jo ei svekking når
ein argumenterer med at det vert brukt for mykje pengar på ei ordning
det er stort behov for, og ein kuttar 30 mill. kr. Da hjelper det
ikkje å gi 10 mill. kr til kompetansesenter for å ta seg av alle
desse pasientane. Eg les no på Helfos sider at det for odontofobi
i dag er ei ordning som ein kan få stønad for innanfor innslagspunkt 14,
så det er rart at statsråden framstiller det som om dette er ei
ordning som ikkje finst. Ordninga gjeld i dag, og ho vert no tatt
vekk av denne regjeringa.
Odontofobi er ein diagnose. Etter
det eg forstår, kan han stillast av lege eller psykolog. Det er
klart at desse personane har ein sjukdom som er langvarig inntil
han vert behandla, som mange andre, og dei klarer ikkje dagleg å
få til tilfredsstillande munnpleie og tannpleie.
Vil statsråden revurdera si innstilling
til dette i Stortinget?
Statsråd Bent Høie [11:52:20]: Det er helt klart at odontofobi
er en sykdom, men for å få støtte etter den ordningen som er innenfor
innslagspunkt 14, er en avhengig av at en også har en bakenforliggende
langvarig sykdom som varer etter at tannbehandlingen er gjennomført.
Tilbudet til pasienter med odontofobi – også der det ikke er det
– skal gis i de tilbudene som nå styrkes. Representanten må være
klar over at dette også er en styrking av skjermingen av tilbudet,
for hvis pasienter med odontofobi i dag får behandling hos private
aktører etter punkt 14-ordningen, betaler de betydelige egenandeler,
mens tilbudet er gratis der tilbudet var ment å bli gitt – det som
nå styrkes – nemlig gjennom fylkeskommunene. Det vil faktisk gi
et bedre og billigere tilbud for disse pasientene.
Ketil Kjenseth (V) [11:53:23]: «Helse
Sør-Øst RHF inngikk i 2013 en avtale med den amerikanske leverandøren
Carestream om å installere et røntgendatasystem ved alle de 35 sykehusene
i regionen innen utgangen av 2016. Sykehuset Innlandet HF ble valgt
som pilotsykehus, og etter gjentatte forsinkelser ble deler av røntgendatasystemet
implementert i 2016. De samlede årlige ekstrautgiftene ved SI beløper
seg til om lag 15 millioner kroner.
Er det Helse Sør-Øst RHF eller Sykehuset
Innlandet som må dekke ekstrautgiftene?»
Statsråd Bent Høie [11:54:07]: Helse Sør-Øst har informert
Helse- og omsorgsdepartementet om at regionalt radiologiprosjekt
ble satt i gang i regionen våren 2013. Målet er å innføre et felles
radiologisystem for alle helseforetak i Helse Sør-Øst. Et felles
system vil gjøre det mulig å dele bilder og tilhørende informasjon
mellom helseforetakene. Det betyr at behandlende helsepersonell
kan samarbeide på tvers av helseforetakene, og pasienten vil ofte
slippe å ta den samme undersøkelsen flere ganger. Sykehuset Innlandet
ble valgt som første helseforetak for den nye løsningen.
Piloteringen har imidlertid vist
seg å være langt mer krevende enn forutsatt. Spesielt utfordrende
har det vært å etablere den administrative delen av systemet, fordi
denne delen krever omfattende tilpasninger til det enkelte helseforetakets
øvrige systemer. Dette gjelder bl.a. systemer for timebestilling,
logistikk, bildebeskrivelser, koding for aktivitetsrapportering
m.m. Her er det avdekket feil ved selve løsningen, men også ved
hvordan den fungerer sammen med de andre systemene som benyttes
ved Sykehuset Innlandet.
Helse Sør-Øst skal gjennomgå IKT-prosjektene
sine. De vil da vurdere tidsplaner og ressursbruk for å sikre at den
samlede IKT-porteføljen kan gjennomføres og realiseres innenfor
et akseptabelt risikonivå. Det er viktig at regionen lykkes med
å etablere felles løsninger på tvers av helseforetakene.
Departementet har fått informasjon
om at Helse Sør-Øst og Sykehuset Innlandet er i dialog om de økonomiske
forholdene. Helse Sør-Øst legger til grunn at det skal gjøres en
helhetlig vurdering basert på de ulemper merarbeidet i prosjektet
har påført helseforetaket. Jeg oppfatter med dette at Helse Sør-Øst
nå er åpne for at helseforetaket skal kompenseres for ekstrautgifter.
Ketil Kjenseth (V) [11:55:58]: Jeg oppfatter at intensjonen
i anskaffelsen er god, men det har ført til betydelige utfordringer
i implementeringen av det nye røntgendatasystemet. Det reiser mange
flere spørsmål i lys av saken vi har hatt om outsourcing og anskaffelse
av et større IKT-system, som Helse Sør-Øst har vært gjennom, og
som for så vidt har noe med mandatet mellom Sykehuspartner og Helse
Sør-Øst å gjøre – det er ett spørsmål som reiser seg. Et annet spørsmål
er knyttet til at vi ser ut til å ha et Helse-Norge som er delt
i fire når det gjelder digitalisering, og hvor Helse Sør-Øst ser
ut til å gå en helt egen vei i forhold til de tre andre regionale helseforetakene.
Det er også en stor utfordring.
Men konkret til røntgenanskaffelsen:
Riksrevisjonen varslet en gransking av anskaffelsen. Har statsråden noen
tanker om hva det vil bringe?
Statsråd Bent Høie [11:57:06]: Jeg har den generelle holdningen
at Riksrevisjonens undersøkelser opp mot helsetjenesten alltid er
velkomne, for de gir oss ny kunnskap og innblikk i områder som kan
forbedres. Det har vi også fulgt opp, i og med at vi har hatt flere
andre riksrevisjonsrapporter knyttet til ulike IKT-prosjekter.
Jeg opplever ikke at Helse Sør-Øst
har valgt en egen vei når det gjelder denne typen spørsmål, men
Helse Sør-Øst har en annen historie knyttet til IKT enn de tre andre
helseregionene. Det baserer seg i all hovedsak på at Helse Sør-Øst
startet opp som to helseregioner – Helse Øst og Helse Sør – som
i sin tid valgte veldig ulike strategier på dette området. Det betyr
at den ryddejobben som på dette området ble gjort i bl.a. Helse
Nord og Helse Vest, kom Helse Sør-Øst i gang med på et betydelig
senere tidspunkt.
Ketil Kjenseth (V) [11:58:11]: Takk for svaret. Den ryddejobben
er viktig, men en kan jo stille spørsmål ved om den egentlig er
gjort i Helse Sør-Øst, all den tid en fortsatt bl.a. forholder seg
til 830 databaser, mens Helse Vest fra 2018 skal over på en i hvert
fall samlet databasestruktur. Det sier noe om en betydelig forskjell
i tilnærmingen og utviklingen.
Tilbake til det opprinnelige spørsmålet:
Fordelingen av utgiftene er jo én del. Arbeidsbelastningen har vært betydelig
for dem som har gått gjennom implementeringen. Men hvis det nå blir
sånn at Helse Sør-Øst må si opp en kontrakt om både røntgensystem
og IKT-systemer, vil det kanskje også måtte føre til noen økonomiske
omprioriteringer og kan hende utsette noen investeringer. Kan dette
få noen følger for framdriften av noen investeringsprosjekter i
Helse Sør-Øst?
Statsråd Bent Høie [11:59:16]: For det første er Helse Sør-Øst
på ingen måte ferdig med ryddejobben. De er midt i den. En del av
arbeidet de var i gang med i forbindelse med outsourcingen av det
en kan kalle IKT-infrastruktur, er en vesentlig del av dette. Det
prosjektet er stilt i bero, i påvente av det arbeidet som nå gjøres
i forbindelse med vurderingen av hvilke strategier som skal velges,
etter at en avdekket at en i forberedelsen til outsourcingen hadde
gitt tilgang for personell som ikke skulle hatt tilgang. Det viser
også betydningen av å komme videre og få løsninger på plass, for
dette er fundamentet for mye av det andre. Helse Sør-Øst har behov
for å gjøre store investeringer på dette området.
Hva som blir konsekvensene hvis
eventuelle avtaler ikke kan gjennomføres, må en komme tilbake til
når styret i Helse Sør-Øst eventuelt har vurdert de spørsmålene.
Masud Gharahkhani (A) [12:00:46]: «Arbeiderpartiet har fremmet
en rekke forslag om krav til trossamfunn som mottar statsstøtte.
I VG 14. november 2017 kommenterte kulturministeren Arbeiderpartiets
initiativ til krav om kvotering av kvinner i styrene til tros- og livssynssamfunn.
Hun begrunner sin avvisning med at det kan gi byråkrati, og at kravet
kan omgås.
Hva er egentlig regjeringens syn
på krav om kvinnekvotering i styrer i trossamfunn?»
Statsråd Linda C. Hofstad Helleland [12:01:13]: Regjeringen
er opptatt av å sikre reell bestemmelse i tros- og livssynssamfunn.
Staten bør ikke bruke økonomiske virkemidler for å styre lovlig
aktivitet i samfunnene. Tros- og religionsfriheten i Norge står
sterkt, og regjeringen er opptatt av at den skal stå sterkt. Det
er en grunnleggende menneskerettighet å bevare folks trosfrihet.
Diskriminering på grunn av kjønn
er forbudt på alle områder i samfunnet, også i trossamfunnene. For
at trossamfunn skal kunne behandle menn og kvinner ulikt, må de
generelle vilkårene i likestillingsloven være oppfylt. Ifølge loven
kan ikke kvinner nektes tilgang til rent administrative styringsorganer
i trossamfunn. Det understreker også Kulturdepartementet i forslaget
til ny lov om tros- og livssynssamfunn, som ble sendt på høring
i september i år. Vi har ikke foreslått krav om minst 40 pst. representasjon
av kvinner eller menn i styringsorganene i trossamfunn, for i mange
trossamfunn er de administrative organene slått sammen med organene som
behandler spørsmål om tro og religion. Derfor er jeg også veldig
glad for at Arbeiderpartiet understreker at de ikke vil være med
på å svekke trosfriheten i Norge. Det betyr at de trossamfunnene
som ikke har egne organer for administrasjonsspørsmål, er nødt til
å opprette en rekke nye organer rundt omkring i de ulike trossamfunnene,
og der skal altså kvinner få lov til å sitte – mens Arbeiderpartiet
ikke ønsker å stille krav til de etablerte styrene i trossamfunnene,
så der vil det ikke skje noen endring.
Jeg har større tro på at vi skal
stimulere og bidra til forståelse for nødvendigheten av å få kvinner
inn i disse styrene, men uten å sette krav til kvotering og dermed bryte
grunnleggende menneskerettigheter i Norge. Høyre–Fremskrittsparti-regjeringen
er enig med Arbeiderpartiet i at vi skal verne om trosfriheten.
Da kan vi ikke stille krav til kvotering i de styrene i trossamfunnene
som behandler trosspørsmål. Jeg synes det blir litt pussig hvis
vi skal pålegge trossamfunnene å etablere styrer i tillegg, som
bare skal behandle spørsmål knyttet til administrasjon, og at disse
styrene skal være gode nok for kvinner å sitte i.
Masud Gharahkhani (A) [12:03:56]: Da Norge som første land
i verden innførte kjønnskvotering i styrerom, utgjorde kvinner kun
7 pst. av styremedlemmene i norske bedrifter. Også da mente mange
dette var problematisk – ja, noen mente det var umulig – og at her
ville man finne kreative løsninger for å slippe disse kravene. Mye
var prøvd, men det ga ikke resultater.
Det var mange nølere som brukte
de samme argumentene som vår kulturminister gjør i dag, men først
da denne sal gjennom politiske vedtak ga det tyngde, ga det også
resultater. Det er nettopp derfor Arbeiderpartiet ønsker 40 pst.
kvinnelig representasjon i trossamfunnene.
Jeg hører at kulturministeren sier
at den diskusjonen skal man ta gjennom den nye tros- og livssynssamfunnsloven,
men det står slik om det:
«Etter departementets syn bør en
i utgangspunktet ikke stille mer inngripende krav overfor tros-
og livssynssamfunn om likebehandling på grunnlag av kjønn.»
Da mener jeg at man ikke stiller
tydelige nok krav til f.eks. muslimske trossamfunn. Jeg synes det
er trist at Norges kulturminister setter seg i samme bås som religiøse
ledere og imamer som sier nei, nei, nei.
Statsråd Linda C. Hofstad Helleland [12:05:08]: Jeg blir
rett og slett litt skremt når jeg hører at representanten fra Arbeiderpartiet
kan sammenligne et styre i et selskap med et trossamfunn. Her snakker
vi om grunnleggende menneskerettigheter. Hvis Norge bryter dem, kan
vi få spørsmål om dette i Menneskerettighetsdomstolen og bli dømt
for det fordi vi ikke ivaretar de grunnleggende menneskerettighetene.
Det er altså to forskjellige ting.
Representanten må også lese det
som står i Arbeiderpartiets forslag, om «minst 40 pst. representasjon
av kvinner i styringsorganer som forvalter statlig støtte».
Det er bare disse styrene Arbeiderpartiet
finner kvinnene gode nok til å sitte i. Det er feil som representanten fra
Arbeiderpartiet sier, at de skal sitte i styrer i trossamfunnene.
Hvis ikke må representanten nesten benytte muligheten her og nå
til å oppklare hva Arbeiderpartiet egentlig mener, for nå sier han
det motsatte av det som står i Arbeiderpartiets forslag.
Masud Gharahkhani (A) [12:06:10]: Vi bor i Norge, og i Norge
skal vi verdsette likestilling. Uten norske likestillingsverdier
ville ikke Norge vært det fantastiske landet det er.
Når det f.eks. gjelder moskeer,
finnes det nok damer der, men mannfolkene lar dem ikke slippe til.
Derfor skal vi i denne salen vedta tydelig politikk som sier noe om
hvilke verdier Norge skal bygge på, og at det i disse styrene i
trossamfunnene skal være kvinnelig representasjon. Vi bor i et land
hvor vi gir penger til trossamfunnene, slik at folk har mulighet
til å praktisere sin egen religion. Det er bra, men da skal vi stille
en del krav tilbake.
I Politisk kvarter 24. oktober i
en debatt med Hadia Tajik sa Høyres innvandringspolitiske talskvinne,
Kristin Ørmen Johnsen, seg positiv til Arbeiderpartiets initiativ
om kvinnekvotering. Er det slik at kulturministeren er uenig med
eget parti i denne saken?
Statsråd Linda C. Hofstad Helleland [12:07:04]: Jeg hørte
også på den debatten, og det representanten Kristin Ørmen Johnsen
sa, var at hun var positiv til å vurdere å diskutere tiltak. Det
er Høyre, og det er regjeringen. Vi ønsker å se på positive virkemidler
for å få flere kvinner inn i styrene. Derfor tok jeg initiativ til
å invitere mange trossamfunn til et møte i vår hvor vi diskuterte nettopp
dette: Hvordan kan vi få flere kvinner inn i trossamfunnene og i
deres styrende organer? Om noen dager inviterer jeg nok en gang
kvinnelige representanter fra alle trossamfunn til å komme og fortelle
oss hva som trengs for at vi skal få flere kvinner inn i styrene uten
å bryte grunnleggende menneskerettigheter, som representanten fra
Arbeiderpartiet egentlig tar til orde for at vi skal gjøre. Arbeiderpartiet
tar til orde for at likestilling og kvotering i dette spørsmålet
er viktigere enn å ivareta grunnleggende spørsmål knyttet til tros-
og religionsfrihet. Det er nesten sånn at vi må be Arbeiderpartiet
om å klargjøre hva de mener i dette spørsmålet.
Åslaug Sem-Jacobsen (Sp) [12:08:26]: «Det vises til at regjeringen
ønsker en endring av oppnevningsretten for stipendkomiteene, ved
at denne retten flyttes til det sentrale Utvalget for statens kunstnerstipend.
Nå frykter flere tusen kunstnere at det i praksis innebærer en svekkelse
av demokratiske prosesser, og at man vil få en uheldig maktkonsentrasjon
i norsk kunstliv.
På hvilket grunnlag anser statsråden
det som nødvendig å endre dagens praksis av oppnevningsretten, og vil
statsråden ta hensyn til de innspillene som har kommet fra kunstnerorganisasjonene?»
Statsråd Linda C. Hofstad Helleland [12:08:57]: Gjennom 20
år har stortingsmeldinger og utredninger tatt til orde for å justere
oppnevningsretten og strukturen i Statens kunstnerstipend. Først
nå gjør vi noe med det. Dette forslaget har ligget på kulturministerens
bord gjennom mange år, og jeg glad for at vi nå har en regjering
som er opptatt av uavhengighet og åpenhet, og som derfor foreslår
dette.
Jeg skjønner at kunstnerorganisasjonene
ikke er spesielt fornøyd med at vi fratar dem beslutningsmyndighet
til å oppnevne egne medlemmer til komiteene, men for regjeringen
er det hensynet til uavhengighet, åpenhet og faglige vurderinger
som er det viktigste i disponeringen av de 300 mill. kr som staten
bruker på kunstnerne våre, særlig til den smale og eksperimentelle
kunsten, som det er viktig at vi har en sterk offentlig finansiering av.
Kunstnerorganisasjonene representerer
75 pst. av kunstnerbefolkningen. Det betyr at det er 25 pst. som
er utelukket. Regjeringen ønsker 100 pst. dekning i stipendkomiteene,
og derfor må stipendbehandlingen baseres på kunstfaglig kompetanse
og fagfellevurdering alene. Den må ikke bare basere seg på medlemskap
i en kunstnerorganisasjon, som tilfellet til dels og i mange kunstnerorganisasjoner
er i dag. Jeg mener organisasjonene har et for sterkt eierskap til
stipendarbeidet, og som en representant for Kunstnernettverket selv
sa til tidsskriftet Subjekt den 25. oktober i år:
«Det er ikke våre penger, men vi
har et sterkt eierskap til dem.»
Det er fellesskapets penger som
skal fordeles, og det tror jeg vi som myndighet skal sørge for blir
gjort på en uavhengig og transparent måte.
For 2018 foreslår regjeringen å
sette av over 310 mill. kr til Statens kunstnerstipend, og det er
viktig å understreke at det er midler som er bevilget av Stortinget.
Den endringen av oppnevningsretten som vi nå gjør, er ikke en radikal
endring. Organisasjonene skal fortsatt få lov til å foreslå hvem
som skal sitte i komiteene. Jeg vil fortsatt lytte til kunstnerorganisasjonene.
De skal bli involvert når Statens kunstnerstipend skal moderniseres.
Det har departementet presisert. Men vi mener det er viktig at vi
ikke får en for nær tilknytning mellom de 24 komiteene, som oppnevnes
av hver sin kunstnerorganisasjon, og at det er kun de som skal sitte
og fordele, men at vi får en større tverrfaglighet i utvalget av dem
som skal sitte der. Det er til beste for kunsten og kunstnerne.
Åslaug Sem-Jacobsen (Sp) [12:12:05]: Institutt for samfunnsforskning
har påvist at 83 pst. av kunstnerne er godt fornøyd med dagens stipendordning,
hvor det er demokratiske prosesser i de ulike kunstnerorganisasjonene
som velger ut hvem som skal få sitte i stipendkomiteene. I mange
komiteer får ofte også uorganiserte kunstnere plass, og nå vil kunstnerorganisasjonene
at det framover skal presiseres at uorganiserte kunstnere alltid
skal sitte i komiteene som de oppnevner.
Kulturministeren sier at hun skal
lytte, men hun lytter ikke til det forslaget. Hun vil ta denne retten
fra kunstnerne. Hun skal, som så mang en Høyre-statsråd, sentralisere
makt, i dette tilfellet fra 29 000 kunstnere til fem personer i
et politisk oppnevnt utvalg. Hun vil heller ikke lytte til dem det
gjelder. De peker på statistikk fra Kunstnerundersøkelsen som viser
at uorganiserte kunstnere faktisk er overrepresentert som mottakere
av stipend.
Jeg lurer på hva slags tallmateriale
og statistikk ministeren lener seg på når hun nå vil dagens ordning
til livs, siden det tydeligvis ikke er de tallene som viser graden
av fornøyde kunstnere, og at uorganiserte kunstnere får stipend.
Statsråd Linda C. Hofstad Helleland [12:13:14]: Det er ikke
riktig at vi sentraliserer makten. Den hele og fulle beslutningsmyndigheten
som kunstnerorganisasjonene hadde før, blir svekket, og jeg skjønner
at de reagerer på det, for de vil gjerne oppnevne egne medlemmer.
Det er noen organisasjoner som også oppnevner andre, som ikke er
medlemmer, i tillegg, men det er eksempler på at det er noen organisasjoner
som bare oppnevner egne medlemmer til disse komiteene. Da kan det
settes spørsmålstegn ved om det er en rettferdig fordeling av de
300 mill. kr som skal fordeles, og hvorvidt alle kunstnere har mulighet
til å få stipend. Alle kunstnere i Norge skal ha mulighet til å
bli vurdert på likt grunnlag. Det er det blitt reist spørsmål ved,
og det mener jeg er uheldig. Så dette gjør vi til beste for kunstnerne
selv og kunsten.
Åslaug Sem-Jacobsen (Sp) [12:14:22]: Det er reist mange spørsmål
fra motsatt side, og vi i Senterpartiet er bekymret for kunstnerne
i denne saken, siden kulturministeren har valgt en temmelig konfronterende
linje overfor de over 75 pst. av dem som er organiserte. Ikke velger
hun å lytte til dem i denne saken og heller ikke å ta til seg deres
konstruktive forslag.
Tidligere denne uken delte kulturministeren
til alt overmål også et innlegg på sosiale medier som hun beskriver
som et godt innlegg. Der ble kunstnernes hovedorganisasjon, Kunstnernettverket,
beskrevet som mafia sauset inn i slim. Går virkelig kulturministeren
god for en slik beskrivelse av kunstnernes hovedorganisasjon, og
mener hun at det blir god kunst- og kulturpolitikk av å bidra til
å bygge ned tilliten mellom seg selv og kunstnerorganisasjonene?
Statsråd Linda C. Hofstad Helleland [12:15:12]: Nei, jeg
mener ikke at det er en god beskrivelse av kunstnerorganisasjonene,
ikke i det hele tatt, men man kan dele ting på sosiale medier uten
at man stiller seg helt og fullt bak. Jeg syntes det var interessant
fordi det er en stemme i debatten som løfter et annet blikk.
Jeg vil ikke si at jeg har en konfronterende
linje i debatten. Jeg har en ærlig og åpen linje hvor jeg ønsker
å diskutere hvordan vi kan få mer uavhengighet, mer åpenhet og flere
stemmer i denne debatten. Når folk tar kontakt med meg og sier at
de må sende meg skjulte meldinger på Facebook eller Twitter i frykt
for reaksjoner fra «the establishment» i kulturlivet, at de ikke
tør å stå frem og støtte meg i et innlegg eller ved å skrive på
sosiale medier, er jeg litt urolig over debattklimaet som finnes
i kultursektoren. Jeg ønsker mer åpenhet, og det prøver jeg også
selv å bidra til.
Jan Bøhler (A) [12:16:34]: Jeg tillater meg å stille følgende
spørsmål til kulturministeren:
«I debattene om sosial kontroll har «skamløse
jenter» tatt opp at når et par er skilt etter norsk lov, er det
en del moskeer som fortsatt anser dem som gift, og som følger egne
regler for å oppheve ekteskap som er inngått både hos dem og norske
myndigheter. Disse egne reglene gir bl.a. mannen mye større mulighet
til å stoppe og trenere en skilsmisse.
Vil statsråden gå inn for å stille
krav til alle trossamfunn som mottar statsstøtte, om at skilsmisse
etter norsk lov også automatisk skal anerkjennes av trossamfunnet?»
Statsråd Linda C. Hofstad Helleland [12:17:15]: Alle tros-
og livssynssamfunn skal følge norsk lov. Det betyr at trossamfunn
også skal følge den norske lovgivningen vedrørende ekteskap og skilsmisse.
Kvinner og menn har samme rett til fritt å velge ektefelle. Ekteskap
skal inngås av egen fri vilje og med eget samtykke. Brudefolkene
skal bl.a. også anerkjenne hverandres rett til skilsmisse.
Videre er det bare fylkesmannen
eller domstolen som har myndighet til å gi separasjon eller skilsmisse
etter norsk lov. Ekteskapsloven er det Barne- og likestillingsdepartementet
som har ansvaret for. I forslag til ny lov om tros- og livssynssamfunn,
som Kulturdepartementet har utarbeidet, og som nå er sendt på høring, foreslår
regjeringen at vi understreker helt tydelig trossamfunnenes plikt
til å følge norsk lov. Tros- eller livssynssamfunn som begår alvorlige
lovbrudd, kan etter forslaget nektes tilskudd. Og i vurderingene
skal det legges særlig vekt på brudd på lovbestemmelser som skal beskytte
barns interesser, brudd på diskrimineringslovgivning og brudd på
bestemmelser som skal hindre oppfordring til hat eller vold.
Tilskudd skal også kunne kreves
tilbakebetalt dersom et samfunn bryter vilkårene for støtte. For
å tydeliggjøre tros- og livssynssamfunnenes forpliktelser inneholder
lovforslaget i tillegg en egen bestemmelse om at de som fremmer
krav om tilskudd, skriftlig skal bekrefte at de er kjent med og
at de vil overholde vilkårene for tilskudd. Jeg mener det er å gå
lenger enn det Arbeiderpartiet foreslår i representantforslaget
de nylig fremmet, der de ønsker en samfunnskontrakt. Vi forventer
gjennom lov at før det vurderes om de som ønsker, søker eller fremmer
krav om tilskudd, skal få tilskudd, må de skriftlig bekrefte at
de er kjent med og vil overholde vilkårene for tilskudd. Med det
har man en mye sterkere binding enn den samfunnskontrakten Arbeiderpartiet foreslår.
Jeg mener også at forslaget som
er på høring nå, ivaretar det anliggendet representanten Bøhler
er opptatt av. Men vi vil naturligvis på vanlig måte vurdere de
innspillene og svarene som vi får i høringen, før vi konkluderer
og kommer tilbake til Stortinget.
Jan Bøhler (A) [12:20:06]: Jeg takker for svaret.
Dette er en problemstilling som
blir stadig mer aktuell. Gjennom den debatten som bl.a. «de skamløse
jentene» har reist, er det synliggjort at stadig flere muslimske kvinner
tar tunge og krevende avgjørelser om å gå ut av ekteskap som er
arrangert, og som er inngått under sterkt press. Når de skal ut
av det religiøse ekteskapet, er det definert av sharia-lover, og
ifølge dem gis mannen egentlig all makt, makt til å kunne nekte
skilsmisse – altså den religiøse skilsmissen i moskeene – rett til
å kunne gifte seg på nytt, selv om han ikke er skilt religiøst,
mulighet til å inngå flere ekteskap osv. Hvis mannen ikke godtar
det, er det svært vanskelig for kvinnen å komme ut av det religiøse
ekteskapet, og det gir henne store problemer i livet hvis hun fortsatt
er muslim. Så spørsmålet mitt er: Er det en vanskelig vurdering
å si at sharia-lover ikke skal gjelde i Norge, og at man må rette
seg etter norsk lov – også i moskeene?
Statsråd Linda C. Hofstad Helleland [12:21:16]: Jeg er helt
enig med representanten Bøhler. Vi er enige om at alle – uansett
hvilket trossamfunn man tilhører – skal følge norsk lov. Vi har
også tillit til at fylkesmennene i større grad samler kompetanse,
slik at man blir god til å avdekke dette – at man får kompetanse
og kunnskap og klarer å se til at trossamfunnene på alle områder
følger opp kvinners rettigheter knyttet til skilsmisse og at ekteskapslovgivningen
blir fulgt. I saker der fylkesmannen blir kjent med brudd på vilkårene
for registrering, der forstandere eller prester i trossamfunn som
utfører vigsler, forsømmer seg, skal trossamfunnet og forstanderen
varsles og det skal gis en … (Presidenten klubber.) Beklager, president!
Jan Bøhler (A) [12:22:24]: Jeg takker for tilleggssvaret.
Sharia-lovene som definerer de muslimske
ekteskapene, gir mennene sterk makt over kvinnene og fører ofte
til utmattende prosesser for dem. De må reise til religiøse domstoler
i hjemlandet for å få opphevet ekteskapet, så de fortsetter å leve
i ekteskap som kan være voldelige, og som kan sette kvinnene i veldig
vanskelige situasjoner.
Den bosniske moskeen i Oslo har
gjennomført en praksis, slik at ved en skilsmisse etter norsk lov
er det automatikk, og et religiøst ekteskap er avhengig av at det
er godkjent etter norsk lov – at det også er inngått etter norske
myndigheters lov. Det er faktisk gjennomført reformer i flere muslimske
land, men i moskeer i Norge er det uten tvil slik som det dokumenteres
av «de skamløse jentene», at mange følger de gamle sharia-lovene
for muslimske ekteskap og hvordan de kan oppheves. Som statsråden
er inne på, er ikke dette noe som må undersøkes. Det er et faktum.
Det finnes. (Presidenten klubber.) Så å ta standpunkt til dette
burde være greit – synes jeg.
Linda C. Hofstad Helleland (H) [12:23:36]: Det som har vært
viktig for oss i det forslaget som nå er sendt ut på høring, er
å understreke og tydeliggjøre vilkårene for støtte bedre enn i dag.
Vi løfter også fram hensynet til barns rettigheter og interesser.
Trossamfunn som begår lovbrudd, skal nektes tilskudd, og trossamfunn
som oppfordrer til vold, ikke hensyntar rettigheter eller krenker
andre friheter, skal også miste tilskudd. Dette vil føre til at
ingen trossamfunn skal være i tvil om hvilke krav og forventninger
norske myndigheter har, og at det å videreføre en praksis som representanten
her fortjenestefullt tar opp, er noe som vil medføre at tilskudd holdes
tilbake.
Liv Signe Navarsete (Sp) [12:25:00]: Eg vil stille følgjande
spørsmål til forsvarsministeren:
«Under debatt i NRK 13. oktober i år kritiserte hovudtillitsvald
i Hæren, Pål B. Nygaard, regjeringa sin landmaktproposisjon. Nygaard
viste til at regjeringa gjer lite anna enn å flytte rundt på soldatar
og materiell. Han meiner det korkje vert tilført nye stillingar
eller stridsvogner. I debatten uttala forsvarsministeren at  Nygaard
måtte gå tilbake og lese proposisjonen.
Kan statsråden klargjere om regjeringa
i Prop. 2 S (2017–2018) foreslår 200 nye stillingar i Hæren, og
kor i proposisjonen dette står?»
Statsråd Frank Bakke-Jensen [12:25:47]: I Prop. 2 S, landmaktproposisjonen,
legges det opp til en økning av årsverkene i Hæren, særlig gjennom
en styrking av spesialistkorpset. Det foreligger forholdsvis detaljerte
beskrivelser av de enkelte avdelingene i det arbeidet som har blitt
utført av arbeidsgruppa som utreder landmakten.
Regjeringen har imidlertid ikke
bedt Stortinget om å ta stilling til detaljerte stillingsrammer
for de ulike avdelingene, da dette løses best innenfor forsvarssjefens
fullmakter. Derfor er ikke stillingsrammen for den enkelte enhet
beskrevet i landmaktproposisjonen.
Planene innebærer en netto økning
av antallet årsverk i Hæren på om lag 200. Denne økningen er det
tatt høyde for i de økonomiske rammene for landmakten i perioden.
De foreslåtte endringene i landmaktproposisjonen vil videreutvikle
Hærens organisasjon på flere områder, særlig knyttet til etablering
av den nye luftvernkapasiteten i artilleribataljonen, etablering
av ny ordning for rekrutt- og fagutdanning og etableringen av kavaleribataljonen
i Finnmark.
Det er altså slik at det ikke eksplisitt
står 200 stillinger i proposisjonen, men i beregninger som ligger
til grunn for proposisjonen, og i de endringene regjeringen foreslår
for landmakten, vil vi øke antallet årsverk i Hæren med over 200.
Liv Signe Navarsete (Sp) [12:27:03]: Eg takkar for svaret.
Eg vil nok hevde at det er sterkt
kritikkverdig av ein statsråd i ein direktesend debatt rett og slett
å avspore debatten gjennom å framstille det at det står 200 nye stillingar
i Hæren som eit faktum, for det er ingen gitt i Stortinget å få
lese det som ligg bak proposisjonen. Det er sjølvsagt ikkje noko
me har tilgang til, og me i Stortinget er heilt avhengige av i vårt
arbeid – og det gjeld òg dei som er i Forsvaret sine organisasjonar
– å få korrekt informasjon. Så er statsråden samd i at det er sterkt
kritikkverdig av ein statsråd å framstille rett og slett feil fakta
i ein så viktig debatt?
Statsråd Frank Bakke-Jensen [12:28:06]: Både jeg og representanten
Navarsete har vært i mange debatter – mange radiodebatter og mange
debatter på torg og i salen her. At man i en debatt kan uttale seg
unøyaktig, det vet vi. Så er det selvfølgelig beklagelig hvis det
blir oppfattet som en form for hersketeknikk e.l. Men det som er
viktig for meg i denne saken, er at framstillingen fra motdebattant
Pål B. Nygaard er feil, for det er faktisk slik at vi øker antall
årsverk. Det ligger eksplisitt i de endringene vi gjør i Hæren,
det ligger på de vurderingene som ligger bak det, det vises i de
økonomiske beregningene, og det vises i de budsjettforslagene vi
legger fram i henhold til landmaktproposisjonen. Så for meg er den
viktige delen av denne debatten at vi nå presenterer en endring
og en løsning for landmakten som gjør at vi øker vår forsvarskraft
og øker bærekraften til det norske forsvaret.
Liv Signe Navarsete (Sp) [12:29:04]:  Eg vil be statsråden
kome til Stortinget og synleggjere dei tala som han no seier ligg
der, og som ingen her kan finne. Det synest eg me har krav på. Det
er jo ikkje berre for Hæren at ein diskuterer tal. Det gjer ein
òg for Heimevernet. Heimevernet sjølv har gjentekne gonger gjort
det klart at HV no har om lag 40 500 soldatar. Dåverande sjef for Heimevernet,
Tor Rune Raabye, sa 9. august at HV hadde 40 583 soldatar. Kan statsråden
no stadfeste at det ikkje er meir enn 40 000 soldatar i Heimevernet
i dag? Og då snakkar eg ikkje om lureaktige omgrep, «besatte stillinger»,
men om ekte soldatar med ekte våpen og ekte utstyr, trente for og
villige til å slåst for å beskytte landet sitt. Kan statsråden no
stadfeste at Heimevernet har feil tal, at det ikkje er meir enn
40 000, og at dei no må til å levere frå seg utstyr? Regjeringa
har jo sagt noko anna, dei har sagt at det berre er ei tilpassing
til dagens tal.
Statsråd Frank Bakke-Jensen [12:30:10]: Landmaktproposisjonen
ligger nå til behandling i komiteen, og vi får rikelig anledning
til å diskutere tallene bak og effekten av proposisjonen vi har
fremmet. Representanten Navarsete får også muligheten til å jobbe
i komiteen med de tingene. Vi har levert en proposisjon som styrker
landmakten, som styrker forsvarskraften til Norge, som styrker bærekraften
til Forsvaret, også ved de innretningene og de finansieringsmodellene
vi har levert.
Så til den andre delen av spørsmålet,
som egentlig relaterer seg til et skriftlig spørsmål jeg har fått
fra representanten Navarsete. Det svaret er levert, så det svaret
vil Navarsete få fra meg skriftlig. Da jeg ble innrullert i Heimevernet,
i 1988, fikk jeg ikke våpen, ikke klær. Det fikk jeg først i 1992.
Alle de fire årene før det var jeg med i tallene til sjef Heimevernet
den gangen. Jeg fikk ikke sko, ikke trøye, ikke lue og ikke gevær,
men jeg ble telt med. Det vi har levert på, er de soldatene som
er oppkledd og levert fra Heimevernet.
Carl-Erik Grimstad (V) [12:31:32]: Jeg tillater meg å stille
følgende spørsmål til forsvarsministeren:
«Mannskapsmessen ved Fredriksvern i Stavern
har stått nedbrent siden et lynnedslag i 2014. Den ble inntil da
benyttet av Justissektorens kurs- og øvingssenter. Forsvarsbygg
er eier av messen og av området for øvrig.
Akter statsråden å skjære igjennom
og restaurere bygget for å sikre framtidig bruk til glede for studentene ved
Politihøgskolen, UP og kursdeltakere ved Justissektorens kurs- og
øvingssenter?»
Statsråd Frank Bakke-Jensen [12:32:05]: Mannskapsmessen ved
Fredriksvern fikk betydelige skader, som det sies, som følge av
lynnedslag i 2014. Bygget brant ikke ned, men skadene gjorde bygget
ubrukelig til videre drift for Justissektorens kurs- og øvingssenter.
Som selvassurandør må staten selv
bekoste en eventuell reparasjon av skadene. Det ble etter brannen
søkt å finne midler til å rehabilitere det brannskadde messebygget.
På grunn av en streng prioritering av investeringsmidler til nødvendige
tiltak i Forsvaret ble det ikke funnet rom for å avsette midler
til rehabilitering av messebygg.
Justissektorens kurs- og øvingssenter
har etter brannen disponert andre bygg på festningen for å løse
et midlertidig behov for bespisning for ansatte, studenter og kursdeltakere.
De har inngått en avtale med en sivil leverandør for etablering
av messefasiliteter til erstatning for messebygget. Å rehabilitere
messebygget som messefasilitet for justissektoren er, etter det
jeg kjenner til, derfor ikke aktuelt. Forsvarssektoren har ikke
lenger aktivitet i Stavern, og vi har ikke behov for å rehabilitere bygget
til eget bruk.
Dersom justissektoren får behov
for mer bygningsareal til andre formål på området, kan det vurderes
å sette bygget i stand for å kunne dekke et framtidig behov. Hva en
eventuell rehabilitering av bygget for andre formål vil koste, og
hvordan rehabiliteringen skal finansieres, er ennå ikke vurdert.
Jeg er enig i at det kan ikke være
ønskelig at et sånt bygg skal stå ubrukt. Jeg vil derfor varsle
nå at jeg tar et nytt initiativ for å se på mulighetene til å finne
en løsning som gjør at bygget igjen kan brukes.
Carl-Erik Grimstad (V) [12:33:33]: Jeg takker for svaret.
Det var også noe positivt å høre her.
Fredriksvern er et av de mest besøkte
turiststedene i Norge. Anslagsvis 250 000 mennesker besøker dette
vakre området hvert år, og midt i dette området står det altså nå
et nedbrent karakteristisk sekskantet bygg, der det har vært en
fryd å innta et måltid eller fem. Studentene ved Politihøgskolen,
Utrykningspolitiets mannskaper og kurselever må nå gå ut av porten
i leiren og et par hundre meter unna for å spise i en provisorisk
kantine innleid av private, som det ble nevnt.
Syns ikke statsråden at dette er
en noe lemfeldig omgang med statens ansvar som selvassurandør?
Statsråd Frank Bakke-Jensen [12:34:17]: Nei, hvis vi ser
det i den store sammenhengen, med hensyn til de investeringsmidlene
vi har, og de behovene vi har for nye bygg og nye anlegg i Forsvaret,
vil jeg nok ikke omtale det som lemfeldig, heller som stram prioritering
av begrensede midler. Jeg er vel heller ikke av dem som synes det
er forferdelig at folk i en etat som politi- og justissektoren må
gå noen hundre meter for å spise lunsj en annen plass. Det forutsetter
jeg vel skal gå helt greit.
Men som sagt er det ikke ønskelig
at vi har bygg tilhørende etaten som står og råtner ned, forsarves,
så derfor skal jeg ta et initiativ for å se på en mulig løsning
for det bygget.
Carl-Erik Grimstad (V) [12:35:00]: Jeg har et kort oppfølgingsspørsmål.
Statsråden skisserer jo en løsning her. Kan en slik løsning være
at eierskapet til området nå overføres til de som har bruksretten
til området, med andre ord at justissektoren overtar som eiere,
i alle fall for deler av Fredriksvern?
Statsråd Frank Bakke-Jensen [12:35:18]: Jeg har ikke lyst
til å forskuttere dette. Det kunne jo være fristende bare å overlate
byrden til justisministeren, men han sitter nå såpass nært her i
salen at da ville antagelig protestene bli høylytte. Så det jeg
varsler her, er at vi skal gå inn i saken, vi skal se på å finne
en løsning. Jeg vil ikke forhåndsprosedere eller gi noen forhåndsløfter
i så måte nå.
Anniken Huitfeldt (A) [12:35:50]: «Stortinget vedtok høsten
2016 å stanse regjeringens foreslåtte nedlegging av Kystjegerkommandoen
(KJK) utenfor Harstad. Stortingsflertallet la til grunn at KJK skulle
videreføres med tilholdssted i Nord-Norge, og at en i videreutviklingen av
KJK skulle vurdere tettere tilknytning til andre forsvarsavdelinger,
herunder Forsvarets spesialstyrker, både med hensyn til konseptuell
utvikling og lokalisering.
Hva har blitt gjort siden november
2016 for å videreutvikle Kystjegerkommandoen?»
Statsråd Frank Bakke-Jensen [12:36:30]: Beslutningen om å
videreføre Kystjegerkommandoen er reflektert i departementets strukturutviklingsplaner,
og Sjøforsvaret har i løpet av inneværende år oppdatert det konseptuelle
grunnlaget for Kystjegerkommandoen som en operativ avdeling i Sjøforsvaret.
Den videre utviklingen av avdelingen
vil bli utredet nærmere. Mandat for utredning er under utforming. Mulige
alternative lokaliseringer og organisatoriske tilknytninger, herunder
forholdet til Forsvarets spesialstyrker, slik stortingsflertallet
la til grunn, vil være en del av utredningen.
Jeg vil komme tilbake til Stortinget
på en egnet måte når det gjelder den videre utviklingen av Kystjegerkommandoen
på et senere tidspunkt.
Anniken Huitfeldt (A) [12:37:15]: Dette vedtaket gjorde Stortinget
for ett år siden, og det statsråden kommer med nå, er at de skal
sette i gang en utredning – ett år etter at Stortinget har fattet
et vedtak. Det var slik at regjeringen ville legge ned Kystjegerkommandoen.
Jeg var klar til å gå for en samlokalisering på Ramsund, som mange
ønsket. Jeg fikk en del advarsler – det ble for dyrt, og det er
kanskje vanskelig å ta den typen beslutninger over bordet i et møterom
på Stortinget. Derfor var jeg tilbakeholden med det. Men jeg forutsatte
jo at Forsvarsdepartementet skulle utrede dette, både lokalisering
og en nærmere tilknytning til Forsvarets spesialstyrker.
Hva slags respekt er det for Stortinget
å holde dette gående ett år og sette i gang en utredning nå? Det
kalles ikke oppfølging, det kalles ikke respekt for Stortinget, det
har bare ett ord: trenering.
Statsråd Frank Bakke-Jensen [12:38:04]: Det kunne jo vært
interessant å ta en debatt på akkurat det med respekten for Stortinget.
Kanskje man skal ha såpass respekt for motdebattantene at man hører
på hva som blir sagt i en debatt. Jeg sa at en videre utvikling
av avdelingen vil bli utredet nærmere. Mandatet for utredningen
erunder
utforming. Det er faktisk ikke slik, som representanten hevder,
at jeg sa at jeg skulle begynnemed mandatet. Arbeidet er
i gang. Mandatet er under utredning, utviklingen skal bli utredet
nærmere, og jeg skal komme tilbake til Stortinget på egnet måte
når vi har en løsning på dette.
Anniken Huitfeldt (A) [12:38:42]: Det finnes bare ett ord
om dette. Når mandatet er under utredning, da har man ikkestartet
en utredning. Stortinget ba om at dette skulle komme på plass. Jeg
var forsiktig for ikke å fatte beslutninger for fort. Heldigvis
fikk vi reddet Kystjegerkommandoen – Høyre ville jo legge ned hele
den – og så sa vi: Dette må ses i sammenheng med Forsvarets spesialstyrker
– kan vi flytte til Ramsund? Så kommer altså statsråden til Stortinget
ett år etterpå og «utreder» fortsatt mandatet. Det kalles ikke respekt
for Stortinget. Her må statsråden rett og slett få opp farta.
Statsråd Frank J. Jenssen [12:39:16]: Jeg registrerer at
vi har delte meninger om hva som er respekt for Stortinget. Jeg
har også veldig stor respekt for de mannskapene vi har i Forsvaret,
og jeg mener at en slik jobb som dette skal gjøres skikkelig. Vi
tar det arbeidet på alvor. Det arbeidet er underveis, og vi kommer
tilbake til Stortinget på egnet måte når vi har den saken klar.
Sigbjørn Gjelsvik (Sp) [12:39:43]: «Flere steder i landet
meldes det om at forslaget til statsbudsjett for 2018 vil medføre
bemanningskutt i politidistriktene, og tillitsvalgte i politiet
advarer mot at forebyggende arbeid, lokal beredskap og innbyggernes
sikkerhet ikke blir ivaretatt på en god nok måte.
Hvorfor mener regjeringen det er
riktig å legge frem et politibudsjett der nesten alle nye midler
går til politiets planlagte beredskapssenter og nye politihelikoptre, mens
lokal beredskap og forebyggende arbeid i politidistriktene blir
skadelidende?»
Statsråd Per-Willy Amundsen [12:40:26]: Regjeringen prioriterer
politiet. I 2018 foreslår vi over 18 mrd. kr til politiet. Det er
altså en økning på 3,36 mrd. kr siden regjeringen tiltrådte, når
vi korrigerer for pris- og lønnsjustering, pensjonsreform og … (presidenten
hoster). Mesteparten av økningen, 2,5 mrd. kr, er på politiets ordinære
driftsbudsjett. Det har blitt over 2 200 flere årsverk i politiet
i perioden 31. desember 2013 til 31. oktober 2017. I underkant av
1 300 av disse er politiårsverk. Disse bidrar positivt i kampen
mot hverdagskriminaliteten og til politiets tilstedeværelse og responstid.
Per 31. oktober har politiet oppbemannet med over 470 flere politiårsverk
i politidistriktene kun i år. Det er akkurat dette som bidrar til
at forebyggende arbeid, lokal beredskap og innbyggernes sikkerhet
blir ivaretatt på en god måte. Med denne oppbemanningen i 2017 er
situasjonen i 2018 vesentlig bedre enn tidligere.
Jeg vil også legge til at vi har
foreslått å øke politiets driftsbudsjett med 100 mill. kr i 2018,
der politidistriktene skal prioriteres. I tillegg foreslår vi å
videreføre 295 mill. kr i økte driftsmidler til politidistriktene
fra 2017. Det er viktig at politiet og politimesterne gis handlingsrom
til å bruke de samlede ressursene på en mest mulig effektiv måte
innenfor de rammebetingelsene, mål og resultatkrav som foreligger.
Beslutningen om prioriteringer mellom
f.eks. ansettelser og utstyr bør derfor i større grad overlates
til den enkelte politimester. Det er store krav til forventninger til
politiet. Dette krever at oppgavene løses målrettet og i et langsiktig
perspektiv. Det vil også i 2018 være behov for stram styring og
prioritering i politiet, som det er for de fleste offentlige virksomheter.
Det er viktig at vi i 2018 prioriterer sikkerhet, prioriterer beredskap.
Derfor foreslår vi hele 867 mill. kr til politiets nasjonale beredskapssenter,
tre nye og bedre politihelikopter og styrket grensekontroll.
Jeg vil legge til at fra Taraldrud
vil de nasjonale beredskapsressursene nå 80 pst. av Norges befolkning
innen 2 timer, og anslagsvis 50–60 pst. innen 1 time. I tillegg
har førstelinjen ved en eventuell skarp hendelse i distriktene,
IP3, fått en betydelig styrking siden regjeringen overtok. Med nytt
beredskapssenter vil det legges til rette for bedre samhandling
og kompetanseoverføring mellom de nasjonale beredskapsressursene
og de lokale IP3-mannskapene, noe som er positivt for hele Norge.
Sigbjørn Gjelsvik (Sp) [12:43:36]: Jeg takker for svaret,
som går langs kjente linjer.
Justisministeren har ansvar for
å sørge for en best mulig beredskap i landet. Justisministeren har
også ansvar for å fremme de tiltakene som vil ha best effekt, sørge
for tilstrekkelige bevilgninger og prioritere det viktigste først.
Den øverste embetsmannen i det departementet som
statsråden leder, karakteriserte på et åpent seminar i Oslo 26. oktober
i år regjeringens prioriteringer som symboltiltak. Videre sa departementsråden
at det ikke er gjort en kost–nytte-vurdering av hvilke tiltak som
har best effekt, og som gir oss mest for pengene. Han sa sågar om
beredskapen i Norge at kanskje kunne pengene vært brukt på helt
andre områder i et mer forebyggende perspektiv, gjennom andre typer
tiltak. Hvorfor har ikke Justis- og beredskapsdepartementet foretatt
en kost–nytte-vurdering av hvilke tiltak som bør prioriteres for
å styrke beredskapen i Norge mest mulig?
Statsråd Per-Willy Amundsen [12:44:33]: Beredskapssenteret
som skal bygges, har bred støtte. Faglig sett er det svært etterlengtet.
Beredskapstroppen, Oslo-politiet og Politidirektoratet – for å nevne
noen – hegner om denne beslutningen. Å bygge et beredskapssenter
var også et av tiltakene Gjørv-kommisjonen foreslo, og dette fikk
bred støtte i Stortinget – også fra Senterpartiet.
Det foreligger også grundige vurderinger
og kvalitetssikringer bak beslutningen som er tatt om å bygge senteret
på Taraldrud. Jeg er enig i at vi ikke skal se oss blinde på anbefalingene
fra Gjørv-kommisjonen, i betydningen at det kun er de enkelte tiltakene
man gjennomfører. Men i departementet gjør vi fortløpende vurderinger
av hvilke tiltak som vil være treffsikre, slik at vi kan bidra til
å bedre beredskapen ytterligere. Dette er et kontinuerlig arbeid,
som vi har et stort trykk på.
Så vil jeg bemerke at når man viser
til Alna – for det er jo det man egentlig gjør – var det et dårlig
planlagt prosjekt, men det prosjektet regjeringen gjennomfører nå, er
et svært godt planlagt prosjekt.
Sigbjørn Gjelsvik (Sp) [12:45:43]: Jeg takker igjen for svaret.
Senterpartiet støttet planene om
et nasjonalt beredskapssenter. Vi har også inne i vårt alternative
budsjett for neste år en like stor bevilgning til beredskapssenter som
det regjeringen har i sitt opplegg. Men vi har stilt spørsmål ved
både innretning, omfang og lokale konsekvenser av prosjektet, på
samme måte som svært mange andre. Ikke minst setter vi i fokus hva
som kan bidra til å styrke beredskapen i hele landet.
I motsetning til statsråden tar
vi på alvor alle bekymringsmeldinger som kommer fra Politi-Norge
om nedskjæringer og bemanningskutt. I mitt eget fylke, Akershus,
går antall henleggelser opp og antall pågripelser ned. Vi tar også
på alvor de bekymringene som statsrådens egen departementsråd tydeligvis
har. Derfor har jeg følgende spørsmål: Mener statsråden at faglige
vurderinger av hvilke tiltak som gir mest beredskap for pengene,
er relevant informasjon for Stortinget? Og hvorfor har ikke statsråden
sørget for å gi Stortinget denne informasjonen?
Statsråd Per-Willy Amundsen [12:46:43]: Det mener jeg i høyeste
grad at vi har gjort. Som jeg sier, er Taraldrud særdeles godt planlagt.
Det er et prosjekt som leverer på alle faglige nivåer, som er ønskelig.
Det er sterkt ønsket av politiet selv, og jeg har vanskelig for
å se at det er så veldig mange som setter spørsmålstegn ved det,
andre enn Senterpartiet.
Det er et kontinuerlig arbeid for
å bedre beredskapen i Norge. Den listen som denne regjeringen har
levert på, er ikke uttømmende – på ingen måte. Det er langt flere tiltak
som også vurderes. Jeg kan eksempelvis nevne forsterket lovgivning
mot dem som reiser med formål om terror, ny handlingsplan mot radikalisering
og voldelig ekstremisme og styrkingen vi har gjort av beredskapstroppen,
der personellet er økt med om lag 50 pst., noe som har medført at
beredskapstroppen har en responstid på 5 minutter. Det gjøres mange
tiltak på beredskapsområdet. De oppfølgingene av Gjørv-kommisjonen
som er gjort, var riktige og noe som var ønsket av dette stortinget,
også av Senterpartiet. Der har denne regjeringen levert, men vi
er på ingen måte ferdig med å levere innen norsk beredskap.
Marit Knutsdatter Strand (Sp) [12:48:04]: «I sitt svar i
spørretimen 8. november uttaler statsråden at «Skolene kan gjøre
mye for å motvirke stress [...]». I Dagsavisen 16. november 2017
framkommer det at hver fjerde lærer mener ulike pålegg hindrer dem
i å gjøre det som er best for elevene. Lederen av Utdanningsforbundet uttaler
at «politikere og lokale skolemyndigheter overstyrer fagligheten
til lærerne på bekostning av hva som er best for elevene».
Mener statsråden at lærerne bør
kunne bruke sitt faglige skjønn i vurderingen av hvilke tester og
oppgaver de skal gjennomføre?»
Vil statsråden ta grep for å redusere
omfanget av pålegg som hindrer lærere i å tilpasse undervisningen
og følge opp elevene?
Statsråd Henrik Asheim [12:48:48]: Dette får bli mellom oss!
Det er i dag et stort rom for lokal
handlefrihet i den enkelte kommunen, på den enkelte skole og i det
enkelte klasserom. Læreplanverket legger opp til metodefrihet, og
lærerne kan stort sett vurdere selv hvilke prøver og tester elevene
skal ha. Lærerne må bruke sitt faglige skjønn for å tilrettelegge
opplæringen til den enkelte elev.
Jeg har veldig stor tillit til lærernes
profesjonelle skjønn og mener at det er viktig at lærerprofesjonen
har et stort handlingsrom til å vurdere hva som er best for den
enkelte elev. Samtidig må vi anerkjenne at det er et visst behov
for informasjon om elevenes resultater, læring og utvikling.
Som jeg viste til i spørretimen
8. november, er det fra nasjonale myndigheter kun krav om at elevene
gjennomfører nasjonale prøver i regning, engelsk og lesing på 5.,
8. og 9. trinn. Det er også krav om fire obligatoriske kartleggingsprøver
fordelt på 1., 2. og 3. trinn. Disse prøvene gir verdifull informasjon,
og det er viktig å være klar over at det er ulike formål knyttet
til de ulike prøvene.
Ansvaret for å oppfylle forpliktelsene
i opplæringsloven og sikre at elevenes rettigheter blir oppfylt,
ligger hos skoleeier. Dette innebærer at skoleeier også har styringsrett
i skolen. Enkelte skoleeiere kan f.eks. ha behov for å skaffe seg
et bedre kunnskapsgrunnlag for å utvikle sine skoler og har derfor
innført obligatoriske prøver utover de nasjonale kravene.
Selv om skoleeier har juridisk styringsrett,
har de også et ansvar for at skolene styres på en fornuftig måte. Det
kan være klokt å legge en rekke avgjørelser ut til det nivået som
har best nærkontakt med problemet, og som kjenner hvor skoen trykker.
Jeg mener at godt skoleeierskap
innebærer å ta inn over seg elevenes, lærernes og skoleledelsens
erfaringer og synspunkter når det gjelder deltakelse i ulike satsinger,
bruk av ulike programmer, lokal kartlegging o.l. Men det er skoleeier
som sitter med ansvaret for å sette inn nødvendige tiltak når det
viser seg at elevene ikke får oppfylt sine rettigheter. God styring
innebærer å sikre at alle aktører har kapasitet og kompetanse til
å ta ansvaret de er pålagt.
I den nye overordnede delen av læreplanverket
har vi inkludert et eget delkapittel som omhandler prinsipper for
skolens praksis. Her presiseres det at vurdering av elevenes faglige
kompetanse både skal si noe om hva elevene kan og å fremme læring
og utvikling.
Kartlegging av elevene er et virkemiddel
for å følge opp den enkelte og for utvikling av skolens praksis.
Videre står det at kartlegging
«har imidlertid liten verdi dersom
det ikke følges opp med konstruktive tiltak. Skolen og lærerne må
balansere behovet for god informasjon om elevenes læring og uønskede
konsekvenser av ulike vurderingssituasjoner. Uheldig bruk av vurdering
kan svekke den enkeltes selvbilde og hindre utviklingen av et godt
læringsmiljø».
Marit Knutsdatter Strand (Sp) [12:51:45]: Takk for svaret.
Det er dette med uheldig testing
vi er opptatt av. Jeg registrerer at det fortsatt er stor avstand
mellom statsrådens svar og den virkeligheten som lærerne beskriver. Lærerne
sier i klartekst at summen av testing, prøver og smale vurderingskriterier
som er laget for at elevene skal lære mer, i praksis truer elevenes
læring. Lærerne roper varsko og peker på at graden av detaljstyring
kan føre til at elevene mister motivasjonen for læring. Statsråden kan
jobbe så mye for kvalitet i opplæringen som han vil, men det hjelper
lite om det ikke resulterer i faktisk læring.
Derfor spør jeg: Hva skal vike når
lærere og rektorer er i skvis – hensynet til elevenes læring og
utvikling eller nasjonale og lokale pålegg fra myndighetene?
Statsråd Henrik Asheim [12:52:40]: Vi har egentlig merket
oss dette som et litt nytt spor fra Senterpartiet, for Senterpartiet
har veldig lenge vært de som har vært mest ivrige etter å forsøke
å stemple min regjering og kunnskapsministeren, hvem av oss det
enn er, som at vi har mistillit til lærerne fordi vi f.eks. innfører
femårig masterutdanning i lærerutdanningen – som Senterpartiet er
imot, og som vi er for, fordi vi tror at utdanning virker. De kritiserer
oss for å ha mistillit til lærerne fordi vi sier at man må ha kompetanse
og fordypning i de fellesfagene man underviser i – også fordi det
er viktig for undervisningsformene man bruker – og når vi nå gjennomfører
en fagfornyelse, som er på høy tid, og som nettopp rydder i kompetansemålene.
Det som er rart, er at Senterpartiet
på den ene siden sier at vi har mistillit til lærerne, men på den
andre siden får jeg hele tiden spørsmål fra Senterpartiet, enten
i Stortinget eller andre steder, om hva jeg som statsråd kan gjøre
for å overstyre lærernes faglige skjønn. Det er et veldig problematisk
budskap å ha. Derfor ønsker jeg nesten å stille spørsmål tilbake
til representanten om hvordan hun mener at det hun nå stiller spørsmål
om og etterlyser fra meg, er i tråd med å ha tillit til lærernes
profesjon.
Marit Knutsdatter Strand (Sp) [12:53:44]: Det handler jo
nettopp om rammene som statsråden legger for at lærerne skal kunne
utøve sitt yrke og virke som lærere. Jeg mener statsråden undergraver
lærernes profesjonelle vurderinger ved ikke å ta inn over seg at
det er noe galt i rammeverket.
Det er på tide at vi blir konkrete.
I forrige spørretime listet statsråden opp – og han gjør det også
nå – de obligatoriske delene av kvalitetsvurderingssystemet. Jeg
har gjort leksa mi – jeg har med meg meldingen, som her lister opp
de frivillige delene av kvalitetsvurderingssystemet, som også i
stor grad blir brukt: læringsstøttende prøver, karakterstøttende
prøver, kartleggingsprøver og internasjonale prøver. Når lærerne
etter hvert skal prøve å snurre kvalitetssirkelen én gang for hver
prøve og finne nye mål og nye kartlegginger for å innhente informasjon,
ser vi at vinningen går opp i spinningen.
Vil statsråden ta initiativ til
en fornyelse av kvalitetsvurderingssystemet og konkret styrke lærernes
mulighet til å utøve et profesjonelt skjønn?
Statsråd Henrik Asheim [12:54:47]: Vi har delvis gjort det,
i den forstand at vi har fjernet en av de nasjonale kartleggingsprøvene
som den rød-grønne regjeringen hadde, fordi vi mente at den var
unødvendig i første klasse på videregående skole. Så vi har færre
nasjonale prøver nå enn vi hadde da representantens parti styrte
landet. Det andre er at vi har også gjennomgått kvalitetsvurderingssystemet,
og det vi så da, er at det er ganske få prøver, og det tar liten
tid.
Representanten viser også – helt
riktig – til internasjonale undersøkelser. Senterpartiet mener jo
at Norge som det eneste landet i OECD skal melde seg av PISA-undersøkelsen.
Det ville være helt oppsiktsvekkende, ettersom det er et av verdens
største skoleforskningsprosjekt, som ser på hvordan kvaliteten utvikler
seg i de forskjellige landene.
I tillegg til det viser hun til
en del frivillige undersøkelser som er der ute. Et honnøruttrykk
som jeg trodde Senterpartiet hadde, er «lokalt selvstyre», nettopp
det at kommunestyrer der ute kan vurdere hva de trenger av informasjon
om skolene de har ansvaret for. Men skal vi ha tillit til kommunene
som styrer, skal vi ha tillit til lærerne i klasserommet, betyr
det også at jeg som statsråd ikke alltid kan love at jeg skal overstyre
alt det som Senterpartiet ber meg om å overstyre.
Presidenten: Då
er den ordinære spørjetimen over.
Referat
Presidenten: Det
ligg ikkje føre noko referat.
Dermed er dagens kart ferdigbehandla.
Ber nokon om ordet før møtet vert heva? – Møtet er heva.

Møtet slutt kl. 12.56.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no