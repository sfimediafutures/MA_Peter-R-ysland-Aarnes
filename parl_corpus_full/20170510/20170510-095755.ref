
﻿
Dato: 10.05.2017
President: Olemic Thommessen
Innhold

President: Olemic Thommessen
Presidenten: Den
innkalte vararepresentant for Sør-Trøndelag fylke, Ferhat Güven, tar
nå sete.
Muntlig
spørretime
Presidenten: Stortinget
mottok mandag meddelelse fra Statsministerens kontor om at statsrådene
Ketil Solvik-Olsen, Ine M. Eriksen Søreide og Per-Willy Amundsen
vil møte til muntlig spørretime.
De annonserte regjeringsmedlemmer
er til stede, og vi er klar til å starte den muntlige spørretimen.
Vi starter da med første hovedspørsmål,
fra representanten Anniken Huitfeldt.
Anniken Huitfeldt (A) [10:01:01]: Før valget i 2013 varslet
forsvarsministeren på vegne av Høyre en massiv økning i landmilitær
evne. Men statsråden har ikke kommet lenger på fire år enn at planen
om landmakten fortsatt utredes.
Høyre lovet mer gjennomføringskraft
og økt samarbeid mellom politi og forsvar, men startet med å unnlate
å legge fram en felles trusselvurdering, noe som Stortinget hadde vedtatt.
At samarbeidet mellom politiet og Forsvaret ikke fungerte godt nok,
er alvorlig, og det er dokumentert av Riksrevisjonen.
Det har kanskje vært vanskelig for
forsvarsministeren å samarbeide tett med både tidligere statsråd
Anundsen og nåværende statsråd Amundsen – jeg ser den. Men da trengs
det en sterk statsminister. Og gjennomføringskraften her har vært
altfor svak.
Det finnes mange former for politisk
ansvarsfraskrivelse. Man kan skylde på sine forgjengere – den er
mye brukt. Man kan skylde på økonomien, eller verst av alt, man
kan skylde på saksbehandleren. Jeg er overrasket over at statsråden,
i denne alvorlige saken om objektsikring, velger å skyve en saksbehandler
foran seg i spørsmålet om hva som skal være offentlig. For i brevet
til Stortinget den 25. april påstår statsråden om et dokument at
det er utarbeidet på saksbehandlernivå og ikke forankret i departementsledelsen.
En statsråd har ansvaret for sitt departement – punktum.
Jeg vil spørre forsvarsministeren
om hennes egne løfter om åpenhet. Hvor ble det av den? Riksrevisjonen
har tydelig kritisert Forsvarsdepartementets beslutning om å hemmeligholde
sammendraget av rapporten om objektsikring. I beslutningen om hemmelighold
– hadde statsråden støtte hos statsministeren? Tok hun beslutningen
selv? Eller ble den foretatt av embetsverket?
Statsråd Ine M. Eriksen Søreide [10:03:01]: Her var det veldig
mye på en gang, og jeg skal forsøke å sortere så godt det går.
For det første har regjeringa gjennom
denne regjeringsperioden gjennomført et betydelig løft i forsvarsøkonomien.
Det var nødvendig etter svært mange år med en systematisk underfinansiering.
Det var i de årene hvor Arbeiderpartiet satt i regjering. Senterpartiet
har selv uttrykt at de mente at det ikke var så viktig å satse på
Forsvaret den gangen.
Dette løftet kommer selvfølgelig
Forsvarets alle avdelinger til gode, men det er også en viktig del
av det å styrke samarbeidet med sivil sektor. Og som representanten
Huitfeldt godt vet, er samarbeidet mellom Forsvaret og sivil sektor
nå et eget kapittel i langtidsplanen, nettopp der vi sier at Forsvarets
kapasiteter i enda større grad enn før skal være dimensjonert også
for støtte til sivilsamfunnet.
Samarbeidet mellom politiet og Forsvaret
er mye bedre enn det har vært tidligere. Det øves og trenes sammen.
Vi har liaisoner hos hverandre, og planverk utarbeides i fellesskap.
Det er i det hele tatt et godt samarbeid, slik det oppleves på alle
nivåer.
Så til det siste av flere spørsmål
knyttet til objektsikring. Her har vi hatt en diskusjon i stortingssalen
som jeg syns var god, rundt spørsmålet om hvem som er informasjonseier,
og hvem som sånn sett har myndighet til å vurdere gradering. Det
gjøres grundige faglige vurderinger av spørsmålet, bl.a. basert
på det vi vet om trusselaktører, etterretningsinformasjon og annet
som kan være av avgjørende betydning for å vurdere graderingsspørsmålet.
Det ble selvfølgelig også gjort i denne saken. Jeg har redegjort grundig
i Stortingets åpne høring, og jeg redegjorde også for det her i
Stortinget da Stortinget debatterte spørsmålet om gradering.
Jeg har ikke på noe tidspunkt dyttet
saksbehandlere foran meg, men bare gjort rede for den prosessen
som er i alle sånne saker, at det foregår dialog på saksbehandlernivå. Det
skulle ellers også bare mangle! Det har det alltid gjort, og det
kommer det også alltid til å gjøre. Det er selvfølgelig jeg som
statsråd som har det øverste ansvaret i departementet.
Anniken Huitfeldt (A) [10:05:12]: Nå fikk vi en oppvisning
i hva som er problemet her. Statsråden skylder på sine forgjengere,
men tar ikke ansvar på sin egen vakt. Det var et klart løfte fra
statsminister Solberg om å ta større ansvar for beredskap. Hun skulle
opprette et beredskapselement på Statsministerens kontor for å tvinge igjennom
samarbeid mellom politi og forsvar. Statsråden fortsetter med å
peke bakover på hva som er problemet, og framover for når det skal
løses, men ansvaret for denne saken ligger hos forsvarsministeren
selv.
Jeg stilte ikke mange spørsmål, jeg
stilte ett. Jeg fikk ikke svar på det. Derfor vil jeg gjenta det:
Beslutningen om å hemmeligholde – hadde statsråden støtte hos statsministeren,
tok hun beslutningen selv, eller ble beslutningen foretatt av embetsverket?
Statsråd Ine M. Eriksen Søreide [10:06:05]: For det første
har regjeringa gjennom denne stortingsperioden både satt av betydelige
ressurser og lagt ned et betydelig arbeid for å bedre både samarbeidet
mellom politi og forsvar og samfunnssikkerheten. Vi har lagt fram
en langtidsplan som understreker dette. Vi har foretatt betydelige bevilgningsøkninger
til dette. Vi har redusert beredskapstida for helikoptre med én
time, rett og slett for å kunne yte støtte både til politiet og
til spesialstyrkene. Vi har etablert et felles kontraterrorsenter,
et felles cyberkoordineringssenter. Det er ikke behov for å tvinge
igjennom – som representanten sier – samarbeid mellom politi og
forsvar, fordi vi fra regjeringas side har vektlagt at dette er en
så viktig del av beredskapen vår at dette gjør vi bedre og bedre.
Vi har lagd nye bistandsinstrukser. Vi har forbedret og forenklet
arbeidet med å be om bistand. Jeg mener at dette arbeidet nå er
i god gjenge, selv om det alltid vil være utfordringer som man må
ta tak i og løse.
Det er ikke embetsverket som bestemmer.
Det var en faglig vurdering som gjorde at vi til slutt tok vår beslutning politisk
om at det var nødvendig å gradere sammendraget i rapporten ytterligere.
Presidenten: Det
blir gitt anledning til oppfølgingsspørsmål – først Jorodd Asphjell.
Jorodd Asphjell (A) [10:07:25]: Mitt oppfølgingsspørsmål
går til justis- og beredskapsministeren.
Vi kjenner alle til historien om
ressursene som ikke fant hverandre 22. juli, og behovet for bedre
samhandling for å styrke arbeidet med kultur, holdning og ledelse
i politiet. Seks år etterpå er vi fortsatt ikke i mål. Forskningssjef
ved avdeling for sikkerhet ved SINTEF, Stian Antonsen, uttalte til
Dagbladet i juni i fjor at forskning gjort etter 22. juli viser
at samhandling på tvers av departementer og etater ikke fungerer.
Mitt spørsmål til statsråden er som
følger: Er statsråden fornøyd med arbeidet som er gjort for å bedre
samhandlingen mellom etater og departementer i denne regjeringsperioden,
og er statsråden åpen for å legge fram en stortingsmelding om arbeidet
med kultur og ledelse, som et bidrag i arbeidet for å bedre beredskapen
i Norge?
Statsråd Per-Willy Amundsen [10:08:27]: Jeg opplever, i likhet
med forsvarsministeren, at vi har et svært godt samarbeid – på tvers
– mellom politi og forsvar. Jeg har vanskelig for å kjenne meg igjen
i den beskrivelsen som jeg oppfatter at opposisjonen forsøker å
gi. Det er tvert imot – både på politisk nivå og nedover i organisasjonene
– et godt samarbeid. Man øver sammen, man finner gode løsninger
sammen, og det har ikke manglet på politiske beslutninger hvor også
politi og forsvar samarbeider svært godt.
Så vet jeg at man ikke alltid er
enig i alle vurderinger som gjøres, men da har man hensiktsmessige
mekanismer for å løse det på en god måte. Det opplever jeg at skjer,
og at den beskrivelsen som man forsøker å gi i det offentlige rom,
rett og slett ikke er korrekt.
Presidenten: Knut
Arild Hareide – til oppfølgingsspørsmål.
Knut Arild Hareide (KrF) [10:09:38]: Oppfølginga mi går til
forsvarsministeren. Det er fordi eg synest det er uforståeleg, det
hemmeleghaldet Forsvarsdepartementet har lagt seg til, men eg har
respekt for at den typen avgjerder bør liggje til regjeringa. Men
det er ei veldig alvorleg skulding som kjem frå Riksrevisjonen om
tilstanden for objektsikring.
Mitt spørsmål er: Vi veit at sjølve
Heimevernet er ein berebjelke både i forsvaret vårt og i beredskapen
vår, og det er usikkerheit i Forsvarsdepartementet om kor mange heimevernssoldatar
vi har. Det vi veit, er at leiaren i Heimevernet veit dette veldig
godt. For nokre dagar sidan var eg på Sørlandet. Der kunne dei fortelje
at berre i Agder og Rogaland reduserer ein frå 6 300 heimevernssoldatar
til 3 500, og i Agder reduserer ein frå 2 500 til 400. Bekymrar det
forsvarsministeren når vi veit tilstanden for objektsikring, som
Riksrevisjonen har dokumentert?
Statsråd Ine M. Eriksen Søreide [10:10:48]: For det første
er det ikke fattet noen beslutninger om disponeringen av HVs styrker
ennå. Det er en prosess som pågår i Forsvaret for å finne den optimale
styrkestrukturen for å løse alle oppgavene. Jeg har redegjort grundig
i den åpne høringa for hvordan jeg mener beredskapsarbeidet i dag er
ivaretatt, og det inkluderer selvfølgelig i aller høyeste grad HV.
Når det er sagt, har altså HVs styrkestruktur ligget stabilt over
de siste fem årene, altså også før vi overtok, og realiteten er
at når vi nå tilpasser tallet for antall HV-soldater til den reelle
oppfyllingsgraden, er også det det samme som å si at vi kommer til
å ligge på omtrent samme nivå som vi gjør i dag. Det er det reelle
tallet. Men så vil det være noen justeringer innenfor det tallet
for å disponere HV-styrker dit behovet er størst, og det er en forsvarsfaglig
vurdering som gjøres av Forsvaret.
Presidenten: Per
Olaf Lundteigen – til oppfølgingsspørsmål.
Per Olaf Lundteigen (Sp) [10:11:52]: Riksrevisjonens rapport
ser ikke ut til å gjøre særlig inntrykk på regjeringa. Kjernen i
den rapporten er så sterk at det er den sterkeste kritikk en kan
gi. Noe av diskusjonen går på at Forsvaret må peke ut nødvendige
sivile nøkkelobjekter. Senterpartiet mener at man må peke ut flere
objekter innenfor energi og moderne datakommunikasjon. Det trengs
flere folk i en tid hvor beredskapssituasjonen krever det på alle
områder. Heimevernets styrkemål i dag er på 45 000, med 42 000 i
HV-områdene og 3 000 i innsatsstyrkene. Styrkene er der – muligheten
til å oppfylle det som altså Riksrevisjonen påpeker, og det som
er den nye beredskapssituasjonen.
Mitt spørsmål er: Vil regjeringa
følge opp Riksrevisjonens meget alvorlige rapport ved å øke dagens
antall soldater i HV-områder og innsatsstyrken fra dagens 45 000 soldater?
Statsråd Ine M. Eriksen Søreide [10:12:52]: Riksrevisjonens
rapport har selvsagt gjort inntrykk på regjeringa. Det er derfor
vi også har iverksatt en rekke tiltak både før Riksrevisjonen kom
med sin rapport, og etter rapporten om sikringen i 2015.
HVs størrelse alene er ikke basert
på objektsikring. Det er også basert på de militære oppgavene. Og
vi har ulike måter å sikre objekter på, som vi redegjorde for i
den åpne høringen. Styrkemålet er ett tall og én måte å vurdere
dette på. En annen måte å vurdere det på er hvorvidt styrkene er finansiert,
hvorvidt de øver og trener. Da Per Olaf Lundteigens parti satt i
regjering, i 2009, ble ingen av områdestyrkene trent – ingen. Det
var en alvorlig situasjon. Vi har overoppfylt målsettingen om 62 pst.
øving i områdestrukturen, to år før tida. I tillegg øker vi HVs
budsjett med 16 pst. – 191 mill. kr – for å kunne både vedlikeholde
utstyr, øve, trene og ha aktivitet. Det er det som avgjør om man
klarer å drive den objektsikringen som HV og andre deler av Forsvaret
gjør.
Presidenten: Abid
Q. Raja – til oppfølgingsspørsmål.
Abid Q. Raja (V) [10:14:07]: Samfunnets sikkerhet er politikernes
viktigste oppgave. Norge sviktet den 22. juli. Norge har ikke råd
til å svikte igjen.
Riksrevisjonens rapport viser at
verken politiet eller Forsvaret sammen eller hver for seg vil være
i stand til å utøve tilstrekkelig beskyttelse av viktige objekter
når en trusselsituasjon tilsier det. Det er meget alvorlig, og vi
kan prise oss lykkelig over at et slikt angrep ikke har blitt forsøkt.
Dette sammendraget av rapporten vil altså forsvarsministeren holde
hemmelig. Hun har valgt å holde det hemmelig. Hun vil ikke at folk
der hjemme skal lese dette, forstå dette og skjønne dette. Per-Kristian
Foss, som har vært mangeårig Høyre-representant og nå er riksrevisor, sier
at statsråden forsøker å beskytte departementet og Forsvaret mot
kritikk – det er derfor hun velger å hemmeligholde dette. For å
sitere ham fra DN:
«Ledelsen i Forsvarsdepartementet
og Forsvaret bruker sikkerhetsloven for å beskytte seg mot kritikk.»
Mitt spørsmål er: Hvorfor misbruker
statsråden sikkerhetsloven for å beskytte seg mot kritikk?
Statsråd Ine M. Eriksen Søreide [10:15:12]: Jeg er selvfølgelig
helt uenig i premisset om at sikkerhetsloven misbrukes for å skjule
kritikk. Snarere tvert imot – dette har vært åpent diskutert siden
Riksrevisjonen la fram sin rapport den 18. oktober i fjor. Stortinget
har all tilgjengelig informasjon, alle graderte og ugraderte rapporter,
og det finnes også et ugradert sammendrag som har vært grunnlag
for den offentlige debatten og de over 600 medieoppslagene som har
vært om dette. Det er mye.
Det er selvfølgelig ikke mulig for
en regjering å hemmeligholde kritisk informasjon av hensyn til seg
selv, men det er mulig – og det er også pålagt gjennom sikkerhetsloven
– å verne gradert informasjon som på ulike måter kan skade rikets
sikkerhet. Objektsikkerhet er én side av sikkerhetsloven. Informasjonssikkerhet
er en annen side av sikkerhetsloven. Jeg syns at også representanten
Knut Arild Hareide i Dagsavisen i dag beskriver dette på en god og
fornuftig måte, nemlig at det er de som sitter på etterretningsinformasjonen
som er utpekt til å gjøre vurderingene av hva som graderes, og hva
som ikke graderes.
Jeg er for øvrig helt uenig i Abid
Q. Rajas måte å framstille situasjonen for beredskap på, men det
har jeg belyst i den åpne høringen, og det har jeg også belyst i
andre sammenhenger.
Presidenten: Heikki
Eidsvoll Holmås – til oppfølgingsspørsmål.
Heikki Eidsvoll Holmås (SV) [10:16:28]: Det er en veldig
alvorlig sak som hadde fått mye større overskrifter om det hadde
hett noe litt mer sexy en objektsikring. For det handler om at regjeringen
ikke har gjort jobben sin med å sørge for trygghet.
Statsminister Solberg sa i høringen
at grunnen til at Stortinget ikke fikk informasjon om den svake
objektsikringen, var at regjeringen ikke visste hvor dårlig det
stod til, fordi Politidirektoratet rapporterte til Justisdepartementet
at alt var i orden på justisfeltet. Men en viktig dimensjon som
det også er vanskelig å forstå, er at Forsvarsdepartementet har
ansvar for en god del av objektene. Alle sektordepartementene er
ansvarlige for utpeking og klassifisering av objekter innenfor sitt
ansvarsområde, og Forsvarsdepartementet har ansvar for en betydelig
del.
Hvorfor opplyste ikke Forsvarsdepartementet
statsministeren og Stortinget bedre om at en under sitt ansvarsområde
ikke var i rute til å oppfylle forskriften om objektsikring i tide?
Statsråd Ine M. Eriksen Søreide [10:17:24]: Dette har vært
gjenstand for flere diskusjoner i regjeringa – naturlig nok fordi
det er en viktig del av beredskapsarbeidet. Det er litt vanskelig
å forklare hele objektsikkerhetsregimet på ett minutt, men i dag
er det sånn at Forsvaret har ansvaret for de militære objektene.
Alle militære objekter har en form for grunnsikring. De er typisk
inne på baser, bak gjerder, bak sikring osv. For nye prosjekter
bygges grunnsikringen inn som en del av prosjekteringen. Så er det
sånn at vi bistår politiet med å yte objektsikring der politiet
ber om det, og det gjelder i ca. 20 pst. av tilfellene de objektene
som politiet har pekt ut. Der har de forhåndsbedt om bistand fra
Forsvaret. I tillegg er det sånn at både sivile og militære nøkkelobjekter
kan sikres med militære styrker, men på sivil side er det altså
i første rekke politiet som har ansvaret med sine styrker, og så
kommer Forsvaret og bistår hvis noe f.eks. skulle vare over lang tid,
eller hvis politiet opplever at de ikke har tilstrekkelig med sikringsstyrker
til å kunne håndtere en kompleks situasjon.
Presidenten: Da
går vi til neste hovedspørsmål.
Kjell Ingolf Ropstad (KrF) [10:18:39]: Mitt spørsmål går
til justisministeren.
Fremskrittspartiet vedtok på sitt
landsmøte å gå inn for å kriminalisere rituell omskjæring av guttebarn.
Det har skapt kraftige reaksjoner, og jeg ønsker å sitere noen av dem.
Ervin Kohn, forstander i Det mosaiske trossamfunn, uttalte at om
vedtaket blir gjennomført, vil det innebære «å forby jødisk religiøs
praksis».
Israels UD beklager vedtaket og
uttaler at et slikt forbud vil gjøre det vanskelig å leve som jøde
i Norge.
Lederen av en av Europas største
jødiske organisasjoner går enda lengre og kaller vedtaket åpenlyst
antisemittisk.
Dette viser tydelig at Fremskrittspartiets
vedtak verken har respekt for, kunnskap om eller forståelse for
trosfriheten. For en jøde er det ikke et alternativ å la være å
omskjære gutten sin; for jøder er omskjæring nemlig et sentralt
religiøst påbud. Samtidig handler det om identitetsdannelse, kulturell
tilhørighet og friheten til å praktisere sin religion for en utsatt
minoritet.
Justisministeren har tidligere uttrykt
manglende forståelse for hva tro betyr for mennesker. I forrige
periode tok han initiativ til og forslo et forbud mot prangende
religiøse symboler i det offentlige rom – forbud mot hijab eller prangende,
større kors. Den gangen vurderte lovavdelingen i det som nå er hans
eget departement, at dette forbudet ville være et problem med tanke
på menneskerettighetene, og at det ville kunne være i strid med
religionsfriheten. Derfor ønsker jeg å spørre justisministeren:
Ønsker han å gå inn for det som
Fremskrittspartiet vedtok på sitt landsmøte, nemlig å straffeforfølge
rituell omskjæring av guttebarn?
Statsråd Per-Willy Amundsen [10:20:40]: Jeg tror det er viktig
at man for det første legger til grunn at det ikke er mitt konstitusjonelle
ansvar som vi diskuterer her. Men jeg skal gjerne si litt om bakgrunnen
for Fremskrittspartiets politikk og det som ble vedtatt på Fremskrittspartiets
landsmøte.
Fremskrittspartiet har hatt en annen
vurdering enn det som er regjeringens politikk – og jeg understreker
at dette ikke er regjeringens politikk. Dette er Fremskrittspartiets vurderinger,
og jeg støtter den vurderingen, som handler om at man ikke skal
påtvinge barn inngrep – det er det vi i realiteten snakker om –
som er betinget av religiøs tro, og som ikke er helsemessig nødvendig
i det hele tatt.
Så må det ikke være noen tvil om
at Fremskrittspartiet støtter jødene, alltid har støttet jødenes
sak og har vært i fremste rekke for å støtte Israel. Det er fremdeles
Fremskrittspartiets politikk, men vi har en annen vurdering når det
kommer til omskjæring og det som i realiteten er et inngrep i et
barns kjønnsorgan. Her må man ha respekt for at man kan ha andre
meninger enn dem som Kristelig Folkeparti legger for dagen.
Ja, det er for så vidt riktig at
undertegnede, som Fremskrittsparti-politiker, ofte har deltatt i
diskusjoner rundt bruken av religiøse symboler, særlig hijab, nikab
og lignende. Men derfra til å si at de forslagene har vært i strid med
menneskerettighetene – vi har vel egentlig fått motsatt eksempel
på det, siden man ved dom i Den europeiske menneskerettsdomstol
viser at det faktisk er mulig å regulere den typen praksis. Fremskrittspartiet
har aldri vært i tvil, og har vært svært tydelig på at bruk av nikab
og hijab bør begrenses, og at religiøse symboler ikke nødvendigvis har
en naturlig plass i alle rom.
Kjell Ingolf Ropstad (KrF) [10:22:49]: Jeg takker for svaret,
selv om jeg må si at jeg synes det var litt forvirrende.
Så langt jeg kjenner jødedommen,
og når jeg ser på uttalelsene som er kommet både fra Israel og ikke
minst fra Det mosaiske trossamfunn, tvinger justisministeren i realiteten
jøder til å flytte fra Norge. Derfor synes jeg saken er svært alvorlig.
Og det er ikke bare Kristelig Folkeparti som tolker det slik. Meg
bekjent er det ingen andre vestlige land eller vestlige regjeringsparti
som går inn for å forby rituell omskjæring av guttebarn. Derfor
lurer jeg på hvordan justisministeren tenker seg at man skal gjennomføre
et slikt straffebud i praksis. Hvordan skal det undersøkes? Hvordan
ønsker han å straffeforfølge foreldre? Skal de straffeforfølges
hvis de gjennomfører omskjæringen i utlandet? Vil det ikke bare
bli mer farlig omskjæring hvis det blir gjennomført? Da er spørsmålet
om han har tro på at toraen skal endres, eller at jødene skal endre
sin praksis – at det er det han ønsker å oppnå.
Statsråd Per-Willy Amundsen [10:23:53]: La meg først understreke
at justisministeren ikke har tenkt å foreta seg noe som helst med
hensyn til det vedtaket som ble fattet på Fremskrittspartiets landsmøte.
Det er ikke regjeringens politikk, og det er heller ikke flertall
for det i Stortinget. Men la meg understreke følgende: Det er Fremskrittspartiets
politikk, og Fremskrittspartiet har gått inn for det på sitt landsmøte.
Jeg må jo si om den typen argumenter
som representanten legger for dagen med hensyn til kontroll av inngrep
i et friskt kjønnsorgan, at akkurat de samme argumentene kunne man
fremført når det gjelder det noen kaller omskjæring, men som jeg
kaller et unormalt inngrep i jenters kjønnsorgan, altså kjønnslemlestelse.
Akkurat de samme argumentene kunne man bruke mot det, og det bør
kanskje være grunnlag for refleksjon. Fremskrittspartiets vurdering
på landsmøtet var at det ikke er naturlig å foreta kirurgiske inngrep
i et friskt kjønnsorgan.
Presidenten: Det
åpnes for oppfølgingsspørsmål – først Hans Fredrik Grøvan.
Hans Fredrik Grøvan (KrF) [10:25:11]: Fremskrittspartiet
har den siste tiden tatt flere skritt i retning av det som kan oppfattes
som en strengere linje overfor trossamfunn, gjennom å ta til orde
for mer overvåking og økonomisk struping.
Fremskrittspartiets vedtak om å
straffeforfølge rituell omskjæring av guttebarn oppfattes av mange
som enda et nytt skritt i retning av mer kontroll og overvåking.
En av begrunnelsene som har blitt framført som et argument for dette
vedtaket, har ifølge helse- og omsorgskomiteens leder, Kari Kjønaas
Kjos, vært barnekonvensjonens bestemmelser. Er justisministeren
enig med Kjos i at rituell omskjæring av guttebarn i henhold til
jødisk tradisjon er i strid med barnekonvensjonen?
Statsråd Per-Willy Amundsen [10:25:58]: Jeg ber om forståelse
fra representanten for at det er vanskelig for meg her og nå å vurdere
hvorvidt ett enkelt vedtak er innenfor eller utenfor en konvensjon.
Det må i så fall betinge en litt lengre utredning. Men det kan godt
hende at det er riktig. Det vil ikke jeg svare på nå.
Jeg tror at det er viktig at man
legger til grunn en forståelse av at politiske partier fatter vedtak
på sine landsmøter, og det skaper grunnlag for en viktig debatt,
som jeg tror er helt nødvendig, om hvor langt man skal respektere
at religionen griper inn i livet til små barn, og dermed også sette varige
merker som man må bære resten av livet. Jeg synes det er en betimelig
debatt. Jeg synes det er en grunn til at man tar den diskusjonen.
Men det er samtidig viktig for meg som justisminister å understreke
at dette ikke er regjeringens politikk denne stortingsperioden.
Presidenten: Kari
Henriksen – til oppfølgingsspørsmål.
Kari Henriksen (A) [10:27:09]: Først tenker jeg at denne
saken reflekterer tre ting. Det ene er at Fremskrittspartiet ikke
er et parti som søker å omforene politikken til å favne mange, de
søker konflikt. For det andre tenker jeg at det statsråden nå har
sagt, betyr et signal til Fremskrittsparti-velgere om at det som
vedtas på Fremskrittspartiets landsmøte, ikke blir reell politikk.
Og så stemte Fremskrittspartiet altså for få måneder siden for at
dette skulle være norsk politikk. Alle Fremskrittspartiets representanter
stemte for det. Nå har partiet snudd og vil ikke bare begrense det
fra det offentlige tjenestetilbudet, men de vil altså ha et forbud.
Vi har før hatt forslag som Fremskrittspartiet ikke klarer å gjennomføre,
men nå sitter Fremskrittspartiet i regjering, og de skal føre ansvarlig
og gjennomførbar politikk. Og bare hypotetisk: Hvordan ser justisministeren
for seg at han skal følge opp et sånt forbud?
Statsråd Per-Willy Amundsen [10:28:16]: Dette burde egentlig
ikke være spesielt vanskelig. Fremskrittspartiets program, det som
gjelder for denne stortingsperioden, gikk vi til valg på i 2013.
Det er det som gjelder for denne stortingsgruppen, det er det som
gjelder for Fremskrittspartiets politikk. Det som ble vedtatt på
Fremskrittspartiets landsmøte, er Fremskrittspartiets program for
neste stortingsperiode. Det legger føringer for hva vi går til valg
på denne høsten – hva vi som stortingskandidater, hver og en i denne
sal, skal gå til valg på 11. september 2017. Det er programmet som
ble vedtatt på Fremskrittspartiets landsmøte. Og dette er representanten
helt sikkert ganske utmerket godt klar over. Så er det ikke sånn
at dette handler om at Fremskrittspartiets på noen som helst slags
måte ønsker å dyrke konflikt. Tvert imot – jeg synes det er dristig
at et politisk parti faktisk er i stand til og tør å løfte frem
en problemstilling som de aller fleste har en tendens til å lukke
øynene for.
Presidenten: Abid
Q. Raja – til oppfølgingsspørsmål.
Abid Q. Raja (V) [10:29:29]: Det er nokså stor forakt for
kunnskap når statsråden sammenligner gutteomskjæring med kvinnelig
kjønnslemlestelse, som er barbari. Å sammenligne det med gutteomskjæring
er egentlig et slag i fjeset på alle de kvinnene som blir utsatt
for dette barbariet.
Når det gjelder hovedspørsmålet,
som gjelder gutteomskjæring, skal jeg forsøke å konsentrere meg
om det. For å opplyse statsråden: Over en tredjedel av mennene i
verden er omskåret. NRK kan melde at i USA er rundt 80 pst. av mennene
omskåret, uavhengig av religion og etnisitet. Amerikanske myndigheter
ønsker faktisk en slik praksis velkommen. Verdens helseorganisasjon
anbefaler denne formen, særlig i utviklingsland. Det reduserer også
forekomsten av kjønnssykdommer – klamydia med 82 pst, hiv med 60 pst.
For muslimer, bare for å ha nevnt det for Fremskrittspartiet, er
det ikke nødvendig. Det er ikke en plikt å bli omskåret. For jøder
derimot er det en plikt, åtte dager etter fødsel, såkalt brit mila,
og jøder har sagt at innføres dette forbudet, vil de tvinges til
å flytte fra Norge. Mitt spørsmål til statsråden er: Hvorfor vil
Fremskrittspartiet tvinge jøder ut av Norge?
Statsråd Per-Willy Amundsen [10:30:31]: Dette blir en merkelig
argumentasjon. For det første: Ja, jeg er enig i at alvorlighetsgraden
er svært stor, og at man på ingen måte kan sammenligne det inngrepet
vi snakker om på en gutt, med det som er kjønnslemlestelse av jenter,
som uten tvil er en type praksis som må stoppes med alle lovlige
midler. Men det jeg gjorde, var jo ikke å sammenligne alvorlighetsgraden
i de to. Det jeg tvert imot sa, var at når man argumenterer for
problemene med å bevise, problemstillingen med å rettsforfølge,
så kan man bruke akkurat de samme argumentene. Da snakker en om
helsekontroll – den type problemstillinger, som det ikke har vært
noen vilje fra representantens eget parti til å innføre – for å
avdekke, som jeg mener er et veldig viktig tiltak. Men ut fra det
å si at vi sammenligner alvorlighetsgraden på de to ulike, det er
selvfølgelig fullstendig uriktig.
Så er det ikke sånn at Fremskrittspartiet
har noen problemstillinger overfor jødedommen når det gjelder Israel. Vi
stiller oss bak jødene.
Presidenten: Vi
går til neste hovedspørsmål. Trygve Slagsvold Vedum. – Nei, det
er visst Marit Arnstad som tar det spørsmålet.
Marit Arnstad (Sp) [10:32:01]: Takk for det, president. Mitt
spørsmål går til forsvarsministeren.
Regjeringens langtidsplan for Forsvaret
har vakt mye debatt og også frustrasjon i deler av Forsvaret. I
Hæren utsettes investeringene som et samlet storting så sent som
i 2015 har ment var helt nødvendige. Heimevernet reduseres med 7 000
soldater. Sjøheimevernet legges ned. Og Sjøforsvarets korvetter
avskaffes.
I langtidsplanen bruker regjeringen
store summer på å bygge ned kapasitet ett sted for så å bygge opp
tilsvarende kapasitet et annet sted, uten at det gir en økning i
samlet kampkraft. Nedleggingen av Andøya er et eksempel på at regjeringen
bryter ned både operativ evne og et lokalsamfunn som har tilpasset
seg Forsvarets behov. Troverdigheten til langtidsplanen er avhengig
av at tallmaterialet som presenteres, er korrekt. I langtidsplanen
står det følgende om regjeringens anbefalte nedlegging av Andøya flystasjon
og samling av aktiviteten på Evenes:
«Totalt er det beregnet et investeringsbehov
på om lag 3,5 mrd. kroner for samlingen av aktiviteten på Evenes.»
Presidenten: Da
er tiden ute.
Marit Arnstad (Sp) [10:33:13]: I Andøyposten 21. april sier
Forsvarsdepartementet at kostnaden nå blir 4,2 mrd. kr. Kan statsråden
klargjøre hva som er rett? Er det totale investeringsbehovet 3,5 mrd. kr
eller 4,2 mrd. kr?
Statsråd Ine M. Eriksen Søreide [10:33:29]: For det første
til premisset til spørreren: Det er ingenting i denne langtidsplanen
som går i retning av å bygge ned Forsvaret. Snarere tvert imot bygger
denne regjeringa opp Forsvaret – det gjelder også Hæren, og det
gjelder Heimevernet – med historiske bevilgningsøkninger i budsjettet
og også store investeringer som vi har foran oss.
Når det så gjelder spørsmålet om
Andøya, fikk sikkert representanten med seg at det i går også kom
nyheter om ytterligere midler til omstilling fra regjeringa. Det
er viktig for å kunne omstille Andøya-samfunnet. Stortinget vedtok med
stort flertall at vi skal ha kraftsamlet og ha basene for både framskutte
kampflyoperasjoner og maritime patruljefly på Evenes. Det er for
å kunne sikre både basene og kapasitetene på en god måte. Vi holder
nå på med en konseptutredning på Evenes, der en stor grad av gjenbruk
ligger til grunn for de konseptene som vurderes.
Det er altså etter vår oppfatning
ingenting nytt i tallmaterialet som framkommer, som tilsier at dette
skulle bli f.eks. vesentlig annerledes enn det som ligger i langtidsplanen.
Marit Arnstad (Sp) [10:34:42]: Statsråden må gjerne gjøre
et forsøk på å svare på spørsmålet. Det er sånn at regjeringen har
sagt til Stortinget at det vil koste 3,5 mrd. kr. Forsvarsdepartementet
bekrefter offentlig i pressen at det nå vil koste 4,2 mrd. kr, og
Forsvarsbygg, som er en underordnet etat av departementet, har også
i møte med Troms fylkeskommune antydet at det kan komme over 4,2
mrd. kr – at det kan koste opp mot 5 mrd. kr.
Stortinget hadde en enstemmig merknad
i innstillingen til langtidsplanen der en sier:
«Dersom det fremkommer vesentlige
endringer i beslutningsgrunnlaget, legger komiteen til grunn at
regjeringen kommer tilbake til Stortinget i forbindelse med revidert
nasjonalbudsjett våren 2017 med en oppdatering.»
Kan statsråden for det første si
hvilket tall som er riktig, og kan statsråden bekrefte at hun vil
legge fram oppdaterte kostnadsestimat for Stortinget ved framleggelsen
av revidert dersom det er sånn at kostnadene har gått fra 3,5 mrd. kr
til 4,2 mrd. kr.?
Statsråd Ine M. Eriksen Søreide [10:35:44]: Som vi redegjorde
for i forbindelse med langtidsplanen, er spørsmålene om pris på
Evenes, og på Andøya for den del, delt opp i flere ulike segmenter.
Det ene er selve basen. Det andre er spørsmålet om luftvern og beskyttelse.
Det tredje er personellkostnader, og det fjerde er driftskostnader.
I de beregningene som ligger per nå, er det ikke noe som tyder på
at det tallet som vi la til grunn i langtidsplanen, er endret. Det
betyr også at det ikke er noe som skulle tilsi en fornyet gjennomgang
i forbindelse med revidert. Da var forutsetningen at det skulle
ha kommet vesentlige endringer. Som alltid på denne typen store
prosjekter kommer selvfølgelig regjeringa tilbake til Stortinget
dersom det skulle være behov for oppdateringer, og vi oppdaterer
også jevnlig om store prosjekter, som f.eks. utbyggingen på Ørland.
Presidenten: Det
åpnes for oppfølgingsspørsmål – først Trygve Slagsvold Vedum.
Trygve Slagsvold Vedum (Sp) [10:36:50]: Vi merker oss at
statsråden nå ikke vil bruke tall. Det er en kjent taktikk når man
har dårlige tall å komme med.
I hennes egen proposisjon til Stortinget
står det:
«Totalt er det beregnet et investeringsbehov
på om lag 3,5 mrd. kroner for samlingen av aktiviteten på Evenes.»
Det er et sitat fra regjeringens
proposisjon. Nå er det gått seks måneder siden det vedtaket ble
gjort i Stortinget. På de seks månedene – når det blir intervju
med Forsvarsdepartementet nå, sier Forsvarsdepartementets folk at
nå er den totale kostnaden 4,2 mrd. kr – har altså kostnadene økt
med 25 mill. kr hver uke, over 100 mill. kr i måneden, men statsråden
klarer ikke å være tydelig og klar på hva tallet er nå.
Da er mitt spørsmål til statsråden:
Hva er tallet om tre uker, fire måneder, ett år? Kan statsråden
garantere at det tallet regjeringen la til grunn, 3,5 mrd. kr, er
det rette tallet? Eller er det feil tall?
Statsråd Ine M. Eriksen Søreide [10:37:49]: Her var det også
relativt mye. Jeg har nå i to omganger svart Slagsvold Vedums partifelle
at det altså ikke er noe i tallmaterialet vi har per i dag, som
tilsier at det er vesentlige endringer. Det vil si at de tallene
som ligger i langtidsplanen, fortsatt ligger der.
Vi holder nå på med konseptvalgutredning.
Den skal være ferdig i løpet av dette året. Den skal ut på ekstern kvalitetssikring,
som er vanlig for den type store prosjekter, når den er ferdig.
Det er, som jeg også var inne på
i mine forrige svar, selvsagt sånn at dersom det skulle forekomme
endringer, vil regjeringa komme tilbake til Stortinget om det. Vi
har f.eks. sett at når det gjelder Ørland og den utbyggingen som
ble vedtatt under den forrige regjeringa, har noen av kostnadene
økt, f.eks. knyttet til sikring, sikringskonseptene er annerledes,
det har økt med tanke på entreprenørkostnader. Dette er jo ting
som ville inntruffet uansett hvor hen man hadde lagt basen – uansett
om det hadde vært Ørland eller Bodø.
Presidenten: Anniken
Huitfeldt – til oppfølgingsspørsmål.
Anniken Huitfeldt (A) [10:38:57]: Jeg har også et spørsmål
om oppfølgingen av langtidsplanen. Et av de vedtakene som ble gjort,
som ikke var i regjeringas opprinnelige forslag, var å videreføre
Kystjegerkommandoen. Det er en veldig viktig styrke, spesielt i
nord, og det har vært mye internasjonal deltakelse. Det Stortinget
vedtok, var å vurdere om denne kapasiteten kunne knyttes opp mot
andre avdelinger, herunder Forsvarets spesialstyrker.
Mitt spørsmål er: Er dette arbeidet
igangsatt? Når får vi denne saken til Stortinget? Det er stor interesse
for denne saken.
Statsråd Ine M. Eriksen Søreide [10:39:35]: Dette er et arbeid
som er påbegynt i departementet. Vi holder på å utarbeide mandatet
nå for både å se på, som representanten sier, den organisatoriske
tilknytningen og også f.eks. vurdere ting som lokalisering og andre
ting som hører naturlig inn under dette.
Jeg syns også det er verdt å minne
om at i diskusjonen om man f.eks. skal underlegge KJK Forsvarets
spesialstyrker eller mer presist Marinejegerkommandoen i denne sammenheng,
som har vært det som har vært diskutert, må man også ta høyde for
de forholdene som er knyttet til det å koble sammen såkalte konvensjonelle
avdelinger med spesialstyrkeavdelinger. Det har både fordeler og
ulemper, som da vil bli vurdert som følge av det. Vi kommer tilbake til
Stortinget når disse vurderingene er gjort ferdig.
Presidenten: André
N. Skjelstad – til oppfølgingsspørsmål.
André N. Skjelstad (V) [10:40:36]: Når vi hører signalene
om at det kan være relativt store overskridelser – statsråden peker
også på at det var det for så vidt også med lokalisering av ny kampflybase
på Ørland – og med så stor usikkerhet som ligger rundt det prosjektet,
hadde det kanskje vært naturlig å vurdere om en skulle utsette prosessen
omkring Andøya. Det er også usikkerhet rundt luftvernskjold, som
etter min mening også burde klare å dekke Heggelia og områdene i
indre Bardu, og ikke bare Evenes. Kunne det vært en mulighet? For
med så stor usikkerhet som med de tallene som er referert her i
dag, indikerer det – foreløpig – at det kan bli større overskridelser
etter hvert, og da kan det hende at det kunne vært greit med en
pust i bakken.
Statsråd Ine M. Eriksen Søreide [10:41:35]: Nå har jeg i
flere omganger svart på det spørsmålet. Det er ikke noe i tallmaterialet
vi har per i dag, som tyder på at det er vesentlige endringer, og
det ligger heller ikke an til, som representanten sier, «store overskridelser»
eller at det er usikkerhet rundt luftvern. Luftvern er en helt avgjørende del
av det å sikre en base. Vi kan ikke lenger operere baser som bare
kan fungere i fredstid, men ikke kan beskyttes i en krisesituasjon.
Derfor gjør vi nettopp denne kraftsamlingen og bygger opp med luftvern
på Evenes, på akkurat samme måte som vi gjør på Ørland, for å kunne
beskytte basen.
Når det så gjelder spørsmålet om
kostnadsøkningene på Ørland, har vi redegjort for dem i flere omganger
til Stortinget. Det skyldes forhold som ikke er knyttet til selve
basevalget, og som ville ha inntruffet uansett hvor basen lå, men
som altså er økte infrastrukturkostnader, entreprenørkostnader og
ikke minst at man på grunn av en endret sikkerhetspolitisk situasjon
også er avhengig av å endre sikringskonseptet for flyene.
Presidenten: Torgeir
Knag Fylkesnes – til oppfølgingsspørsmål.
Torgeir Knag Fylkesnes (SV) [10:42:40]: Dette var ei god-dag-mann-økseskaft-oppleving
om Andøya. I langtidsplanen er det 3,5 mrd. kr som er kostnaden,
og det er dei totale kostnadene ein gjekk ut frå der. Forsvaret
har i pressa, i Andøyposten, gått ut og sagt at dette kjem til å auke
til 4,2 mrd. kr. Så seier ministeren her at det ikkje er kunnskap
som ho har fått med seg. Veit Andøyposten meir om kostnadene knytte
til Andøya enn det forsvarsministeren veit?
Statsråd Ine M. Eriksen Søreide [10:43:21]: Svaret på det
siste spørsmålet er at det tror jeg nok ikke. Dette er heller ingen
god-dag-mann-økseskaft-øvelse. Jeg har nå fått det samme spørsmålet
fire eller fem ganger. Jeg har svart det samme fire eller fem ganger.
Men at svaret ikke er det representanten ønsker, er selvfølgelig
noe helt annet. Det er ingenting i tallmaterialet vi har, som tyder
på at de beregningene som ligger i langtidsplanen, ikke lenger gjelder.
Det er etter min oppfatning også viktig å huske på at bakgrunnen
for at vi gjør denne kraftsamlingen, at vi legger de maritime patruljeflyene
dit vi også tidligere, altså i den forrige langtidsplanen, besluttet
å legge den framskutte operasjonsbasen for F-35, er at vi skal ha
bedre mulighet til å drive operasjoner. Vi skal ha bedre mulighet
til å beskytte, og vi skal kunne beskytte både basen og kapasitetene
også i en krisesituasjon. Da er det viktig å kraftsamle fordi det
er veldig dyrt å sikre, og det er viktig at vi da bruker pengene
og ressursene på å kunne operere de flyene vi har. Det er en helt
avgjørende del av Norges forsvarsevne.
Presidenten: Vi
går til neste hovedspørsmål.
Terje Breivik (V) [10:44:35]: Spørsmålet går til justisministeren.
Personvernet er under press frå
mange hald. Teknologiutviklinga aukar presset både gjennom store
moglegheiter for samanstilling av personopplysningar me frivillig
gjev frå oss, og gjennom innhenting av personopplysningar utan at
den som opplysningane gjeld, veit om eller har godkjent det. Samstundes
har det siste tiårets kamp mot terrorisme legitimert store inngrep
i privatlivet til borgarane, og døma er mange på at personvernet
vert svekt gjennom gradvise steg i dei gode hensikters namn.
For to veker sidan kunne me lesa
i VG at justisministeren hadde vore i London for å læra meir om
korleis Storbritannia driv overvaking av eige folk – eit av dei
vestlege landa som har gått aller lengst i å innføra inngripande reglar
for overvaking, og som etter Venstre sitt syn er eit svært dårleg
døme til etterfølging. Justisministeren seier likevel at han vil
innføra obligatorisk lagring av alle norske IP-adresser i seks månader,
og at han ikkje forstår kvifor nokon har behov for å skjula IP-adressa
si. I praksis betyr det at justisministeren går inn for å lagra
kva nettsider alle nordmenn besøkjer i eit halvt år, blant mykje
anna. Det er etter Venstre sitt syn ei naiv tilnærming, ettersom det
er svært enkelt for menneske som faktisk har til hensikt å gjera
noko kriminelt, å skjula spora sine, samstundes som personvernet
til vanlege borgarar vert dramatisk svekt ved ei slik lagring av
IP-adresser.
Eg vil gjerne sitera representanten
Hoksrud, i Dagbladet den 4. mai:
«Jeg er veldig uenig med Amundsen.
Dette handler om hvilket samfunn man vil ha og hvilken tilgang til
informasjon man ønsker at staten skal ha, og for noen som er opptatt
av at staten skal være liten, slik FrP er, er det veldig bekymringsfullt
at noen ønsker å åpne for den type lagringstilgang.»
«Noen» er i denne samanhengen Framstegspartiets
eigen justisminister.
Spørsmålet til statsråden vert difor:
Kvifor ynskjer han å lata seg inspirera av Storbritannia, ein av
dei dårlegaste i klassen når det gjeld personvern, i staden for
å lytta til dei kloke innvendingane frå partifelle Hoksrud?
Statsråd Per-Willy Amundsen [10:46:46]: Nå var nok ikke mitt
besøk i London kun i det henseendet som representanten viser til,
men generelt angående cybersikkerhet, IKT-kriminalitet og hvordan
man kan sikre seg mot det.
Det er riktig at jeg har tatt til
orde for at vi skal innføre utvidet lagringstid for IP-adresser.
Det har for så vidt også Fremskrittspartiets landsmøte vedtatt,
og vi har et representantforslag til behandling i Stortinget om
nettopp dette temaet.
Når jeg har tatt til orde for det,
er det fordi Kripos og operasjon «Dark Room», flere av dem som jobber
i kampen mot overgrep mot barn, sier at dette er det virkemidlet, det
verktøyet, som politiet trenger i sin verktøykasse for å kunne ta
mange som begår overgrep mot barn. Når jeg da vurderer det forholdet
– at dette er et effektivt virkemiddel for å skjerme de svakeste
av de aller svakeste i vårt samfunn, nemlig barna – kontra det at
det er et svært lite inngripende tiltak når vi snakker om personvern,
er det ikke vanskelig å velge barna. Det gjorde Fremskrittspartiets landsmøte
denne helgen, og det vil være viktig i arbeidet videre for å stoppe
overgrep mot barn, som jeg mener vi som samfunn må ta mål av oss
å bekjempe. Det er en av de aller viktigste kampene. Dersom vi ikke
klarer å verne ungene mot overgrep, kan vi bare pakke sammen, for
da gjør vi ikke jobben vår.
Terje Breivik (V) [10:48:40]: Takk for svaret, som gav meir
preg av polemikk enn realitetar, for du svarar i realiteten ikkje
på det som verkeleg er essensen i dette. Eg er sjølvsagt heilt samd
i at me skal beskytta ungane våre mot overgrep, høyr kva eg spør
om. Det å tru at å lagra og gje innsyn i internettbruken og IP-adressene
til alle vanlege folk skal klara å demma opp for dei som verkeleg
har uærlege hensikter – anten det er overgrep mot barn eller mot
alle – opp mot det overgrepet det er mot vanlege folk og deira bruk
av internett, som ikkje er ulovleg, den typen spørsmål må ein justisminister
ha reflektert over og ha gode svar på.
Presidenten: Presidenten
vil minne om at innleggene adresseres presidenten.
Terje Breivik (V) [10:49:39]: Beklager, president.
Statsråd Per-Willy Amundsen [10:49:41]: Jeg kan godt gjøre
rede for det, og jeg synes faktisk det er viktig, for her florerer
det mange misforståelser om hva vi egentlig snakker om.
IP-adressen er telefonnummeret til
din ruter, til din mobiltelefon når du surfer på nett, til din iPad
eller for så vidt til din datamaskin hjemme. Det er det vi snakker
om. Det er ikke noe mer inngripende enn som så. Det er ikke snakk om
å lagre folks vaner på nettet, slik som for øvrig Google og Facebook
allerede gjør, og som folk ikke ser ut til å ha så mye problemer
med. Det er ikke snakk om å lagre hvilke sider man trykker på, det
er ikke snakk om å gripe inn og lagre data, metadata, i det hele
tatt. Det er kun adressen til ruteren, til PC-en, som skal lagres.
Man gjør det for øvrig allerede i dag. Men det er snakk om å utvide
lagringstiden sånn at når man har indikasjon på – skjellig grunn
til å mistenke – personer som begår overgrep mot barn, skal man
kunne knytte internettadressen til en person. Problemstillingen
i dag er at man ikke klarer å gjøre det i tilstrekkelig grad, og
at mange overgripere mot barn derfor går fri.
Presidenten: Det
blir oppfølgingsspørsmål – først Ketil Kjenseth.
Ketil Kjenseth (V) [10:50:57]: Helseopplysninger er juridisk
klassifisert som «sensitive personopplysninger», jf. personopplysningsloven
§ 2, og sorterer sånn sett under Justis- og beredskapsdepartementet
og statsråden.
I NOU 2015:13 om digital sårbarhet
er utfordringene knyttet til utkontraktering og internasjonalisering
behørig omtalt. Helse Sør-Øst RHF har inngått en kontrakt med HP
Enterprise, et amerikansk selskap, om angivelig IKT-drift verdt
inntil 7 mrd. kr for de neste årene. HP er kjent for å ha hardware
lagret på båter som flyter utenfor landegrensers lovgivning, og
software i nettskyer, som også er svakt regulert både i det enkelte
land og internasjonalt. Med sensitive personopplysninger flytende
imellom er det kort vei til et digitalt anarki.
Så mitt spørsmål er: Hva gjør statsråden
for å sikre at sensitive personopplysninger ikke kommer på avveie?
Statsråd Per-Willy Amundsen [10:52:02]: Som representanten
kanskje er klar over, jobber vi nå med en stortingsmelding om IKT-sikkerhet
som skal legges frem før sommeren, hvor vi bl.a. ser på denne typen
problemstillinger.
Det er absolutt grunn til å reise
denne problemstillingen. Vi ser det også i andre sammenhenger i
de tilfellene hvor man har lange leverandørkjeder ut til leverandører
i andre land. Vi så i forbindelse med Broadnet-saken – det noen
kaller for «Nødnett-saken» – at det kan by på utfordringer sikkerhetsmessig
når man har lange leverandørkjeder. Så jeg er åpen for den problemstillingen,
og jeg mener vi må ha noen grundige drøftelser her om hvor de grensene skal
gå, hvordan vi på den ene siden skal kunne ivareta god konkurranse
som gir effektivitet og gode tjenester. Men på den andre siden er
vi avhengige av å ha sikre, gode, trygge systemer som ivaretar norske
interesser, men samtidig også ivaretar personvernet til den enkelte
borger.
Presidenten: Jorodd
Asphjell – til oppfølgingsspørsmål.
Jorodd Asphjell (A) [10:53:23]: Ny teknologi gir bedre forutsetninger
for å forebygge, etterforske og oppklare kriminalitet. Samtidig
vet vi at denne teknologiske utviklingen ofte utfordrer viktige
personvernhensyn, og at det kan oppstå konflikt mellom behovet for
nye politimetoder og hensynet til personvern og rettssikkerhet.
Vår jobb som folkevalgte er å sørge
for balanse, at personvernet alltid tas med i vurderingen når vi
utformer lovverk som skal bidra til bedre forebygging, kriminalitetsbekjempelse
og økt samfunnssikkerhet.
Arbeiderpartiet mener at det er
behov for en helhetlig gjennomgang av hvorledes hensynet til personvernet
er og blir ivaretatt, og at det kan sikres i justissektoren. Mitt spørsmål
til justisministeren er derfor om han er enig i behovet for en slik
gjennomgang, og om han vil ta initiativ til dette før Stortinget
tar ferie i juni 2017.
Statsråd Per-Willy Amundsen [10:54:17]: Jeg har ingen problemer
med å se problemstillingen som reises av representanten. Ja, vi
har utfordringer, f.eks. i kriminalitetsbildet. Vi ser at kriminaliteten
flytter seg fra det analoge til det digitale rom. Vanlig, tradisjonell
kriminalitet går ned, mens den nye kriminelle arenaen er det digitale
rom. Det gir oss noen utfordringer, det krever at vi har bedre metoder.
Det samme gjelder for Forsvaret, vi ser de samme utfordringene der.
Og vi ser det på en rekke samfunnsområder. Så ja, det er klart at
det er viktig at vi har en prinsipiell tilnærming til personvern,
at vi vet hvor vi skal trekke disse grensene. Jeg er helt enig i
den vurderingen som mange har, nemlig at man havner rett ut i en
situasjon der vi bare gradvis går videre, og så ser vi ikke veien før
vi er kommet veldig langt, og da har vi kanskje ikke helt sett virkningen
av det vi faktisk har vedtatt.
Jeg tror det er viktig at vi har
en helhetlig gjennomgang og trekker opp disse grensene – på den
ene siden at vi ivaretar personvernet på en god måte, men at vi
samtidig har effektive virkemidler som vi trenger i et samfunn der
den digitale sfære er så tilstedeværende i vårt liv som i dag.
Presidenten: Kjell
Ingolf Ropstad – til oppfølgingsspørsmål.
Kjell Ingolf Ropstad (KrF) [10:55:36]: Jeg synes justisministeren
har gode vurderinger. Det er ekstremt viktig at vi hele tida veier
personvernhensyn mot de forslagene som kommer.
For min egen del og justisministerens
del var vi imot datalagringsdirektivet fordi det var for inngripende.
Det var lagring av massive opplysninger. Det spørsmålet vi snakker
om nå, er helt annerledes. Den gangen, i 2011, sa Datatilsynets
direktør, Bjørn Erik Thon, selv at dette var et forslag han kunne
støtte, nemlig å lagre IP-adressen i seks måneder. Det er fordi
det ikke handler om innhold, tid og sted osv.
Det er ikke helt sammenlignbart,
men det er ingen som ønsker anonyme kontantkort lenger. Man vil
ha et abonnement knyttet til telefonnummeret. Skiltene skal knyttes
til en person. På samme måte er det helt naturlig at også IP-adresser
knyttes til et abonnement. Det kan hjelpe mot internasjonal kriminalitet,
og som justisministeren påpeker: Når det gjelder overgrep mot barn,
er det veldig viktig.
Mitt spørsmål er egentlig bare for
å få justisministeren til å signalisere positivitet: Når kan det
komme et forslag hvis Stortinget nå vedtar forslaget fra Kristelig
Folkeparti?
Statsråd Per-Willy Amundsen [10:56:45]: Jeg har allerede
i brev til Stortinget signalisert at jeg er positiv til det representantforslaget.
Vi kommer til å gjøre hva vi kan for å kunne arbeide raskt. Politiet
har bedt om å få dette virkemiddelet lenge. Jeg ser ikke noen grunn
til at vi skal bruke for lang tid på det, men det er selvfølgelig
en del utredninger som må gjennomføres, også av hensyn til nettopp
personvern. Det er vanskelig å se for seg en proposisjon lagt frem
for Stortinget i år dersom representantforslaget til representanten
Ropstad blir vedtatt i Stortinget før sommeren. Jeg ser ingen grunn
til at vi skal bruke mer tid enn nødvendig, men vi må gjøre noen
grundige utredninger.
Jeg vil understreke at det også
er viktig å peke på, slik representanten Ropstad gjør – jeg deler
hans vurderinger – at det ikke er snakk om at staten skal lagre
disse IP-adressene. De lagres allerede i dag i inntil 21 dager på
server hos internettleverandør. Det er snakk om nøyaktig det samme, bare
at man utvider den lagringstiden slik at man har mulighet til å
koble en kriminell handling til en person.
Presidenten: Heikki
Eidsvoll Holmås – til oppfølgingsspørsmål.
Heikki Eidsvoll Holmås (SV) [10:58:05]: Jeg skal ikke trekke
det for langt, men jeg synes det er fascinerende at Per Willy Amundsen
argumenterer sterkt for at det er nødvendig å overvåke IP-adressen
hans for å beskytte barn mot overgrep. Jeg synes at greien med å
ta utgangspunkt i at mennesker er uskyldige inntil det motsatte
er bevist, er det som fremmes av Terje Breivik. Men la nå det gå.
La oss heller gå over på det som
jeg synes er for lettvint av regjeringen når det gjelder lagring
av opplysninger. I løpet av den siste uken har vi fått oversikt
over og klarhet i at det har vært betydelig personsensitiv informasjon
på avveie fra Helse Sør-Øst. Det er ikke noe som hører inn under
statsrådens område, men det viser hvor utrolig viktig det er å ta
vare på sensitiv informasjon, og at man ikke skal være naiv med
tanke på at det kan bli spredt. Derfor spør jeg: Hvor går det en
absolutt grense for statsråden for hva slags type lagring av sensitiv
informasjon om mennesker som staten skal kunne tilta seg?
Statsråd Per-Willy Amundsen [10:59:10]: Jeg tror det er viktig
å understreke at ingen av oss ønsker en overvåkningsstat. Ingen
av oss ønsker at staten skal sitte og ha begrep om alt det man måtte
foreta seg i sitt liv. Det er heller ikke det vi snakker om – det
er overhodet ikke det det er snakk om. Det er snakk om å lagre IP-adresser
på serveren til internettleverandøren, som gjøres i dag i inntil 21
dager, og at man kan utvide det til kanskje seks måneder, f.eks.
Det er kun snakk om at man ved direkte indikasjon på alvorlig kriminalitet,
som f.eks. overgrep mot barn, som det er altfor mange tilfeller
av, og som vi må bekjempe, går inn, spør om å få adressen hos internettleverandøren,
får den ut, kan knytte den til en person – og dermed også rettsforfølge
og frigjøre barn som kanskje er utsatt for seksuelle overgrep. Det
er det vi snakker om.
Vi snakker ikke om å lagre opplysninger,
vi snakker ikke om å lagre metadata, vi snakker ikke om å gripe
inn i folks liv. Det ville også undertegnede være imot.
Presidenten: Geir
Inge Lien – til oppfølgingsspørsmål.
Geir Inge Lien (Sp) [11:00:29]: I eit demokratisk samfunn
må det vere svært høg terskel for å samle inn og lagre informasjon
om eit uavgrensa tal personar som ikkje er mistenkte for å ha drive
med kriminalitet.
I denne saka står ikkje minst personvernet
sentralt. Personvernet er ein viktig del av rammene til rettsvesenet.
Vi skal difor berre lagre den informasjonen som er nødvendig. Mitt
spørsmål til statsråden er: Partiet til statsråden, Framstegspartiet,
var sterkt imot innføring av datalagringsdirektivet i Noreg, bl.a.
fordi det ville medføre lagring av IP-adresser i seks månader. Kan
statsråden gjere greie for kva slags nye moment som er komne fram
sidan den gongen?
Statsråd Per-Willy Amundsen [11:01:16]: Datalagringsdirektivet
var noe helt annet enn det vi snakker om her. Det er veldig viktig
for meg å understreke det. Datalagringsdirektivet og de lovforberedelsene
som ble gjort – for så vidt vedtatt i Stortinget ikke å bli gjennomført
– medførte lagring av metadata. Det er noe helt annet. Her snakker
vi om å lagre telefonnumre til ens datamaskin hos internettleverandøren,
ikke hos staten. Og det er ikke data, det er koblinger mellom server
og den enkelte datamaskin.
Grunnen til at dette er nødvendig,
er at IP-adresser kontinuerlig endrer seg. Det gjør de av tekniske
årsaker. Man har ikke konstant den samme IP-adressen. Det er til
hinder for å avsløre grov kriminalitet, overgrep mot barn. Og det er
lite inngripende. Da tenker jeg at som samfunn må vi være i stand
til å foreta den avveiningen, og da gjør vi det til barns beste.
Presidenten: Vi
går til neste hovedspørsmål.
Heikki Eidsvoll Holmås (SV) [11:02:34]: Jeg har et spørsmål
til spørretimens så langt mest beskjedne statsråd, og det gjelder
jernbanereformen. Det er følgende: Regjeringens opprinnelige plan
var å sende ut på anbud de første togstrekninger i konkurranseutsettingen
av tog den 3. februar 2017. I desember 2016 kom det fram et dette rakk
man ikke. Det var det første varselet om at regjeringen ville mislykkes
i sitt konkurranseutsettingsprosjekt. I forrige uke varslet regjeringen
at konkurransegrunnlaget for selskapene som er pekt ut av departementet,
men som ikke er offentliggjort, skulle offentliggjøres nå i vår,
men er nå utsatt til høsten. Utsendelse av konkurransegrunnlaget
for trafikkpakke sør blir dermed utsatt med minst et halvt år. Tildeling
av anbudet vil ikke skje før sommeren 2018, og trafikkstart planlegges
i juni 2019. Det betyr at det ikke vil skje noe som forplikter om
anbud på Sørlandsbanen, Jærbanen og Arendalsbanen før etter stortingsvalget
i september. Andre banestrekninger har enda senere planlagt oppstart.
Arbeiderpartiet, SV og Senterpartiet
har hele tiden vært imot denne mest kontroversielle delen av jernbanereformen,
nemlig parteringen av NSB og konkurranseutsettingen av persontrafikken.
Kan statsråden bekrefte i Stortinget
at om det skulle bli en flertallsregjering av SV, Arbeiderpartiet
og Senterpartiet etter valget, kan vi stoppe konkurranseutsettingen
av NSBs persontrafikk?
Statsråd Ketil Solvik-Olsen [11:03:55]: Hva en annen regjering
vil gjøre, skal ikke jeg vurdere, men jeg tror ikke det ville være
smart, uansett.
Men det som er det viktige her,
er at SV bør løfte blikket litt og se på det som faktisk skjer med
norsk jernbane nå. Nå er det en kraftig satsing, som betyr at vi
får rekordgode tall når det gjelder antall reisende. Jernbanen har
bedre omdømme nå enn da SV styrte. Det brukes bare i år 7 mrd. kr
mer på jernbanen enn det som SV klarte å oppnå da de styrte. Det
viktigste som skjer, er faktisk å bedre infrastrukturen, slik at
folk kan begynne å stole på jernbanen, at ting funker, at sporvekslene
er i orden, og at kjøreledningen er i orden.
Til sammenligning: I 2010, da Jernbaneverket
la fram en rapport hvor man sa at jernbanen kan kollapse med det som
da skjedde, var svaret fra daværende samferdselsminister Magnhild
Meltveit Kleppa at dette er alvorlig, men at en ikke kan love mer
penger.
Når en ser på bevilgningene til
Jernbaneverket de påfølgende årene når det gjelder vedlikehold,
var det nedgang fra 2010 til 2011, ny nedgang til 2012, ny nedgang
til 2013. Så til tross for advarslene om kollaps var svaret fra de
rød-grønne å kutte i vedlikehold. Det var ikke veldig ansvarlig.
Derfor er det viktigste vi nå gjør, å øke bevilgningene og faktisk
prioritere vedlikehold i de bevilgningene.
Det andre vi har gjort, er å forbedre
organiseringen og sørge for at ansvaret samles tydeligere. Senest
den 3. mai hadde vi en markering om at jernbanens eiendom samles ett
sted, der både ROM Eiendom og Bane NOR – eller Jernbaneverkets tidligere
eiendommer – kom inn i samme administrasjon. En ser for seg å kunne
spare et tretalls milliardbeløp på det årlig i oppfølging og vedlikehold.
Det er det andre.
Den tredje delen er konkurranse.
Det er å sørge for at de som er best egnet til å levere tjenester
– om det er å føre tog, eller om det er å drive vedlikehold – gjør
det. Det er ikke SV ukjent med, det ble åpnet for konkurranse på
gods under SV. Vi ønsker også å videreføre det som var gjort på Gjøvikbanen,
som også SV levde godt med, men jeg ser at SV nå har et annet standpunkt
enn de hadde da de satt i regjering.
Heikki Eidsvoll Holmås (SV) [11:05:58]: Jeg prøvde å lete
veldig godt og tror at jeg oppfattet et ja helt foran i de to første
setningene, og at det er mulig for oss å stoppe konkurranseutsettingen.
Ellers synes jeg det er greit bare å minne om at hvis statsråden
hadde fått det som han ville, hadde jernbanesatsingen vært mer enn
halvert i forhold til det som Stortinget har vedtatt, og at SV hele
denne perioden har hatt høyere bevilgninger til jernbane enn statsråden
har foreslått og vært med på, og hele tiden har satset mer på jernbane.
Poenget er følgende: Hvis det er
et ja, uttalte Høyre-politikeren Linda C. Hofstad Helleland i et
legendarisk intervju i Verdens Gang i september 2014 at målsettingen
hennes var å skvise så mye tannkrem ut av tuben at Arbeiderpartiet
ikke fikk puttet den tilbake. Er statsråden nå bitter fordi en Høyre–Fremskrittsparti-regjering
ikke rekker å gjennomføre konkurranseutsettingen av jernbanen før
valget og derfor ikke får skvist tannpastaen helt ut av tuben?
Statsråd Ketil Solvik-Olsen [11:06:59]: Jeg synes det er
en litt rar inngang av SV. Målet er jo å få en best mulig jernbane,
og jeg tror alle som følger resultatene på jernbanen så langt, vil
si: Vet du hva? Det er ingen grunn til å gå tilbake til rød-grønn
politikk på dette området, for det satses mer, det er bedre organisering,
det bestilles flere togsett nå, det er flere avganger fra Oslo S,
og togene er mer i rute. Hvorfor i alle dager skulle en ønske de
resultatene som SV kunne vise til?
Spørsmålet som representanten Eidsvoll
Holmås tok opp opprinnelig, er egentlig det samme – omformulert
– som dette: Vil en regjering kunne styre slik som den vil? At SV
i det hele tatt går til valg og tror at de ikke vil kunne påvirke
noe hvis de får regjeringsmakt, men spør dagens regjering om det
er muligheter for det – vel, vår tilnærming til å sitte i regjering
er at vi faktisk skal styre. Det er derfor vi har satt i gang en
rekke prosesser som den forrige regjeringen lot ligge, rett og slett
fordi vi tror vi kan styre, og vi viser at vi kan styre. At representanten
Eidsvoll Holmås er usikker på om han kan gjøre noe hvis han kommer
i regjering, forundrer meg ikke når jeg ser på resultatene de oppnådde.
Presidenten: Det
åpnes for oppfølgingsspørsmål – først Torgeir Knag Fylkesnes.
Torgeir Knag Fylkesnes (SV) [11:08:19]: Vi i SV takkar for
svaret. I regjeringas iver etter å hindre at NSB får konkurransefortrinn
i anboda, har regjeringa fråtatt NSB eigarskapen til togmateriellet.
Det er kanskje litt vanskeleg for folk å forstå kvifor det skal
være slik at konkurrentane kan velje mellom eige materiell eller
statens materiell, mens NSB får ikkje noko val. NSB er dermed vengeklipt.
Kvifor har det vore så viktig for
regjeringa å vengeklippe NSB? Har ikkje poenget vore å skape konkurranse
på like vilkår?
Statsråd Ketil Solvik-Olsen [11:09:02]: Jo, og der tar representanten
fra SV helt feil. Jeg synes det er litt rart å møte SV – og for
så vidt de rød-grønne partiene – til gjentatte debatter om jernbanereformen
med kritikk fra de rød-grønne om jernbanereformen, når de åpenbart
diskuterer en helt annen reform enn den vi gjennomfører. En må jo
prøve å forholde seg til det som regjeringen faktisk beslutter.
Så kan en være enig eller uenig i det. Jeg ser mange grunner til
å være enig i det regjeringen gjør, rett og slett fordi det er fornuftig.
Det handler om å skape en bedre jernbane. Infrastrukturen er nå
bedre enn da SV styrte. I de åtte årene SV styrte, forfalt jernbaneinfrastrukturen
hvert år. Nå vedlikeholder man slik at den blir bedre hvert år.
Det bør de fleste være glade for. Det betyr bl.a. at CargoNet kan
si: Nå får vi endelig en oppgang i volum gods på jernbane, fordi
kundene stoler på oss. Mens nedgangen var ganske stor under SVs
regjeringstid.
Vi har samlet en del eierskap som
før var spredt. Det gjelder også for togsettene, men NSB vil bli
behandlet likt med alle andre. NSB skal ikke ha noen ufordeler i
denne konkurransen. Vi skal sørge for at de konkurrerer på like vilkår,
i motsetning til det som SV nå hevder.
Presidenten: Eirik
Sivertsen – til oppfølgingsspørsmål.
Eirik Sivertsen (A) [11:10:14]: Statsråden synes sikkert
mitt spørsmål er rart også, slik de fleste spørsmål som blir stilt
til regjeringen, synes å være.
Statsråden sa nettopp at NSB ikke
skulle ha noen konkurranseulempe i det markedet som statsråden nå
er i ferd med å skape. Han er opptatt av at NSB skal kunne konkurrere
med private selskaper for å kunne få lov til å gi et tilbud til
de reisende. Da er det helt avgjørende at rammevilkårene til NSB
er avklart, og at de vet på hvilke forutsetninger de skal konkurrere.
Helt siden i fjor høst har det gått en debatt om hvilke pensjonsforpliktelser
og hvilke pensjonsrettigheter de ansatte i NSB har. Det har ikke
vært avklart. Så mitt spørsmål til statsråden er: Har statsråden
nå fått avklart og gitt NSB avklaring på hvilke forutsetninger de
skal konkurrere, og hvilke pensjonsforpliktelser de faktisk har?
Og hvis han ikke har gjort det, når kan NSB få en sånn avklaring?
Statsråd Ketil Solvik-Olsen [11:11:19]: Den avklaringen kommer
veldig, veldig fort, rett og slett fordi vi legger fram et dokument
for Stortinget om veldig kort tid.
Påstanden om vingeklipping var det
SV stilte spørsmål om. Da er det helt naturlig at jeg viste til
at nei, de får ingen ufordeler i denne konkurransen. Tvert imot
tror jeg at NSBs kjennskap til det norske markedet gjør at de har
en konkurransefordel sammenlignet med andre.
Men det er litt rart å høre rød-grønne
politikere gang på gang ta opp dette temaet, som om konkurranse
er noe helt nytt innenfor transportsektoren, når en altså har i
rød-grønt styrte fylker konkurranse på buss, en har det på hurtigbåt, en
har det på ferger, en har det på fly, og en hadde det til og med
på Gjøvikbanen under rød-grønn regjering, en åpnet faktisk for konkurranse
på godstransport under rød-grønn regjering. Betyr det, når Arbeiderpartiet
er så kritisk til konkurranse for persontransport, at de er imot
konkurranse alle andre steder? Hva er det som er så veldig annerledes
med tog? Jeg ønsker best mulig tilbud til de reisende og et godt
selskap som driver det. Det skal vi få til.
Presidenten: Janne
Sjelmo Nordås – til oppfølgingsspørsmål.
Janne Sjelmo Nordås (Sp) [11:12:29]: Jernbanereformen har
til nå ført til flere sjefer, økt byråkrati, økt konsulentbruk,
økte kostnader og vært en enorm tidstyv. Sett i ettertid ser ikke
statsråden at det ville ha vært bedre å bruke pengene på f.eks.
vedlikehold på jernbanen isteden?
Statsråd Ketil Solvik-Olsen [11:12:47]: Jo, og hvis en ser
på regnskapene, har vi faktisk doblet vedlikeholdssatsingen på jernbanen
sammenlignet med da Senterpartiet styrte dette landet. I åtte år
styrte Senterpartiet Samferdselsdepartementet, og i åtte år forfalt
jernbanen. Nå har vi styrt i snart fire år, og vi har økt vedlikeholdet
så mye at forfallet nå reduseres. Da Senterpartiet overtok regjeringskontorene
i 2005, var samlet forfall på jernbanen 9,5 mrd. kr. I det budsjettet
som Stoltenberg og Senterpartiet framla i 2014, ville samlet vedlikeholdsetterslep være
18,4 mrd. kr, ca. – nesten en dobling. Så vi har ingenting å skjemmes
over på det området.
Hvis man ser på konsulentbruken
i Jernbaneverket, var den dobbelt så høy i årene 2011–2013 som den
har vært i årene 2014–2016. Så vi har halvert konsulentbruken i
tillegg.
I de foregående åtte år ble det
ikke gjennomført en eneste reform på jernbanen, til tross for at
en fikk beskjed om at jernbanen kunne kollapse. Under vår regjering
har vi foretatt en reform, samtidig som vi har redusert konsulentbruken,
samtidig som vi øker vedlikeholdet, og samtidig som vi bygger ut
nye strekninger. Det viser at det er mulig å gjøre ting annerledes
enn det forrige regjering gjorde, og med gode resultater.
Presidenten: Vi
går videre til neste hovedspørsmål.
Jorodd Asphjell (A) [11:14:11]: Mitt spørsmål går til justis-
og beredskapsministeren.
Etter 22. juli fikk vi en usminket
rapport fra 22. juli-kommisjonen med anbefalinger om å iverksette
flere tiltak den mente Norge trengte for å få bedre beredskap, heriblant
noen kritiske beredskapsressurser, slik at vi skulle være bedre
rustet i framtiden. Vel, framtiden er her nå. Det er seks år siden
2011. Noe har blitt bedre, men mye gjenstår, f.eks. gjenstår de
store beredskapsinvesteringene 22. juli-kommisjonen etterlyste.
Kommisjonen trakk særlig fram tre
ting da den snakket om kritiske beredskapsressurser som Norge bør
investere i. Ingen av dem er på plass så langt.
Beredskapssenter.
Regjeringen har snakket mye om Alna, og at de ikke kunne bygge der,
men måtte finne en annen tomt. De har nå brukt nesten fire år på
å finne en annen tomt. Status er at regjeringen ikke har fått på plass
noe beredskapssenter, men krangler med grunneiere. Det har blitt
advokatmat, og det er fortsatt ikke avklart når vi kan forvente
at et beredskapssenter er på plass.
Helikopter.
Regningen kommer ikke til å bli betalt av denne regjeringen. Investeringene
er skjøvet på, år etter år.
IKT
i politiet. Kommisjonen sa mye om behovet for å gjøre noe med bl.a.
IKT-systemene i politiet. Det må settes av mer penger til å foreta
nødvendige investeringer. Dette er ikke gjort.
Oppsummert er altså status: ikke
levert og ikke fulgt opp. Mitt spørsmål til ministeren er da som
følger: Når vil beredskapssenteret stå ferdig? Når vil helikoptrene
være på plass? Og når kommer de nødvendige investeringene til IKT
i politiet?
Statsråd Per-Willy Amundsen [11:15:56]: Jeg synes det er
underlig å høre Arbeiderpartiets forsøk på å beskrive beredskapen
i Norge. Det er svært mange feilaktige fremstillinger, som egentlig
forbløffer meg, men det er også en direkte feilskriving av historien
man legger til grunn. La oss ta eksempelet med beredskapssenteret.
Den forrige regjeringen gjorde ikke hjemmeleksa si. Man klarte i
realiteten ikke å se forskjell på bruttotall og nettotall. Man la
til grunn altfor lite areal. Med Alna, som var deres alternativ,
kunne en skapt støyproblematikk og videre en rekke forhold – et
uegnet sted for å etablere et nasjonalt beredskapssenter. Derfor
måtte vi spole tilbake og starte på nytt.
Jeg kan melde at vi er i rute når
det gjelder etableringen av det nasjonale beredskapssenteret. Vi
vil få det på plass, vi vil levere på tid, og vi vil også levere
på innhold. Det kommer også klart frem, hvis man fulgte nyhetene
i går, at vi i forbindelse med revidert nasjonalbudsjett legger
opp til å kjøpe ikke to, men tre helikoptre med transportkapasitet
til politiet. På mange måter er dette en revolusjon, en helt annen
situasjon, for å levere god beredskap for landet.
Når det gjelder politiets infrastruktur,
IKT-infrastruktur, er det altså gjort betydelige investeringer.
Det er et kontinuerlig arbeid, som denne regjeringen har tatt tak
i, som ikke var tilgodesett og vurdert som viktig under den forrige
regjeringen, og som forfalt. Det den forrige regjeringen ikke gjorde
i sin periode, i sine åtte år, leverer denne regjeringen på, og
vi har aldri hatt en bedre beredskap enn vi har i dag.
Jorodd Asphjell (A) [11:18:07]: Nå har den blå-blå regjeringen
sittet i fire år. Et av mine spørsmål var som følger: Når kan vi
forvente at et beredskapssenter er på plass? Nå har det gått fire
år, og det bør denne regjeringen ta ansvar for. Det har også tatt
fire år å få på plass disse helikoptrene. Statsråden svarer heller
ikke på når vi kan forvente en investeringsplan hvor dette blir
satt opp. Når det gjelder det siste spørsmålet, lover dere investeringer på
IKT. Når kan vi forvente at det settes av penger for å foreta dette
med hensyn til de kravene og behovene som politiet etterlyser? Ingen
av disse tre spørsmålene svarte statsråden på.
Statsråd Per-Willy Amundsen [11:18:49]: IKT-investeringer
gjør vi fortløpende. Vi har brukt et betydelig antall millioner
på dette gjennom denne regjeringsperioden, og mer vil etter alle
solemerker komme. Det prioriteres høyt, og vi er i gang med å forene
det som har vært atskilte øyer i politiets IKT, nemlig at man hadde
ulike systemer og systemer som ikke har pratet med hverandre på
nasjonal basis. Det gjør denne regjeringen noe med. Men når man
har IKT-systemer som har sin opprinnelse tilbake til 1980-tallet,
faktisk til slutten av 1970-tallet, sier det seg selv at vi har
en stor jobb å gjøre.
Men vi er i gang, vi leverer på
det, og det prioriteres høyt. Det gjelder for øvrig også alle de
andre tiltakene som representanten refererer til. Vi måtte starte
på nytt fordi den forrige regjeringen ikke gjorde hjemmeleksen sin
på beredskapssenteret. Helikoptrene skal være på plass senest i
2019.
Presidenten: Anniken
Huitfeldt – til oppfølgingsspørsmål.
Anniken Huitfeldt (A) [11:20:00]: Det er litt lenge å skylde
på dem som har vært før. Det har vi fått en oppvisning i fra forsvarsministeren
i dag, og nå også fra justis- og beredskapsministeren. Men det Riksrevisjonen
sier om mangel på samarbeid når det gjelder objektsikring, er klart.
Her må regjeringa ta ansvar. Jeg har forståelse for at departementene
ønsker å unnta noen offentlige opplysninger av hensyn til rikets
sikkerhet, men hvis endringene gjøres for å skjule kritikk, er det
veldig alvorlig.
Mitt spørsmål er: Er justis- og
beredskapsministeren enig i forsvarsministerens beslutning om å
hemmeligholde sammendraget av Riksrevisjonens rapport, og har statsministeren
vært inne i vurderingen av dette spørsmålet?
Statsråd Per-Willy Amundsen [11:20:56]: Igjen opplever jeg
at man har en oppvisning i fremstillingen av en situasjon som blir
særdeles feil. Man snakker om hemmelighold, man snakker som om det
er en politisk vurdering å unndra informasjon fra offentligheten,
og at det har blitt lagt til grunn.
Denne salen har vedtatt en sikkerhetslov
og forventer, gjennom det, at regjeringen skal forholde seg til
den. Det har også regjeringen gjort. De faglige vurderingene som
er gjort av Forsvarsdepartementet, er nettopp faglige vurderinger
som tilsier at det vil være skadelig for rikets sikkerhet dersom
større detaljer, som vi snakket om her, skulle nå ut til media.
Det er en faglig vurdering. Det handler om sikkerhet, og det er
overhodet ikke noen politisk vurdering som ligger bak. Jeg tror
de aller fleste ser at man gjerne skulle ha sluppet runder som denne.
Det bidrar ikke til å opplyse saken om man skaper et inntrykk av
et bevisst politisk hemmelighold. Det er ikke det det er snakk om
her.
Anniken Huitfeldt (A) [11:22:10]: Riksrevisoren har en annen
versjon av saken enn det justisministeren her gjør rede for. Men
mitt spørsmål er rent konkret. Dette er «en faglig vurdering». Da
skyver man altså beslutningen fra seg. Men det er politikerne som
til syvende og sist har ansvaret for beslutningene i sitt eget departement.
Jeg stilte justis- og beredskapsministeren et klart spørsmål: Er han
enig i forsvarsministerens beslutning om å ikke offentliggjøre dette
sammendraget?
Statsråd Per-Willy Amundsen [11:22:38]: Det er altså informasjonseier
som gjør disse vurderingene. Det kommer helt klart frem av sikkerhetsloven.
Det er helt naturlig for meg som justisminister å forholde meg til
de faglige vurderingene som gjøres i Forsvarsdepartementet. Det
er det som det er snakk om her. Det er overhodet ikke snakk om at
man skal hemmeligholde opplysninger av politiske ønsker. Det er
overhodet ikke snakk om at man skal ha noe behov for å gjøre det.
Den offentlige debatten og det oppstyret som opposisjonen har klart
å lage rundt denne saken, burde jo vise at det er ingen interesse
i det. Det man gjør, er at man skaper et inntrykk av at noe er mer
alvorlig enn det i realiteten er. Årsaken til at dokument er gradert,
er hensynet til rikets sikkerhet. Da skulle jeg egentlig ønske at
opposisjonen var litt mer imøtekommende og litt mer forstående for
at man faktisk gjør de vurderingene, at det er en grunn til det,
og at det handler om sikkerhet.
Presidenten: Geir
Inge Lien – til oppfølgingsspørsmål.
Geir Inge Lien (Sp) [11:23.55]: Nyleg avdekka Riksvisjonen
i ein rapport store manglar når det gjeld rutinar for objektsikring.
Tidlegare statsråd peikte på at rapporteringa frå POD om forholda
rundt objektsikring hadde vore feilaktig. Spørsmålet mitt til statsråden
er: Kva for konkrete tiltak har statsråden gjennomført eller vil
gjennomføre for å hindre at vi på ny hamnar i same situasjon?
Statsråd Per-Willy Amundsen [11:24:24]: Som jeg har gjort
rede for i åpen høring til kontroll- og konstitusjonskomiteen, og
som også har fremkommet i mange runder i det offentlige ordskiftet,
har jeg vært svært tydelig på at situasjonen i dag – i 2017 – er
en annen enn det tidsbildet som Riksrevisjonens rapport la til grunn,
som går tilbake til 2015. Vi er kommet mye lenger med å få på plass
planverk for objektsikring. Vi har også kommet videre i det kontinuerlige
arbeidet med å skape permanent grunnsikring. Men det er også et
økonomisk spørsmål hvor vi gradvis og til stadighet bedrer situasjonen.
Men vi vil aldri havne der – og det mener jeg både undertegnede og
forsvarsministeren har vært tydelig på – at vi setter sluttpunkt
og sier: Nå er vi ferdig objektsikret, nå er beredskapen god nok.
Det er et kontinuerlig arbeid. Det pågår hele tiden, men situasjonen
er en annen i dag enn den var i 2015.
Presidenten: Dermed
er den muntlige spørretimen omme, og vi går videre til den ordinære
spørretimen.
Ordinær spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten.
De foreslåtte endringene i dagens
spørretime foreslås godkjent. – Det anses vedtatt.
Endringene var
som følger:
Spørsmål 11, fra representanten
Freddy de Ruiter til kunnskapsministeren, må utsettes til neste
spørretime da statsråden er bortreist.
Spørsmålene 12 og 13, fra henholdsvis
representantene Ruth Grung og Else-May Botten til kunnskapsministeren, vil
bli besvart av helse- og omsorgsministeren på vegne av kunnskapsministeren,
som er bortreist.
Spørsmål 14, fra Hege Haukeland
Liadal til kunnskapsministeren, vil bli besvart av arbeids- og sosialministeren på
vegne av kunnskapsministeren, som er bortreist.
Stein Erik Lauvås (A) [11:26:01]: «I Østfold viser tall fra
SSB i mars at det nå er 7 700 barn som vokser opp i fattigdom. Det
er en økning på 14,1 pst. av barna i fylket, mens landsgjennomsnittet
er 10 pst. Det er en økning på 500 barn. Fra 2013 til 2017 har barnehageprisen,
el-avgiften, bompengenivået og bensin- og dieselprisene økt, noe
som særlig rammer dem med lavest inntekt, mens de 50 rikeste hittil
har fått i snitt over 20 millioner kroner hver i skattekutt. Forskjellene
mellom folk øker.
Hvorfor mener statsråden dette er
rettferdig?»
Statsråd Siv Jensen [11:26:41]: Siden denne regjeringen overtok
i 2013, har en rekke tiltak for å motvirke barnefattigdom blitt
innført. Økt deltakelse i arbeidslivet er det viktigste virkemiddelet
for å forebygge varig lav inntekt og øke inntektene i lavinntektsgruppene.
I Østfold bor det en større andel barn i husholdninger uten yrkestilknytning
enn landsgjennomsnittet. Regjeringen har styrket innsatsen i budsjettet
for 2017for å få flere i arbeid.
Antall barn i lavinntektsfamilier
øker i hovedsak som følge av en høy innvandringsdrevet befolkningsvekst. Over
halvparten av barn i lavinntektsgruppen har innvandrerbakgrunn.
Østfold har en høyere andel barn med innvandrerbakgrunn enn på landsbasis.
Mange innvandrere har lav kompetanse,
svake grunnleggende ferdigheter eller problemer med å få godkjent
sin kompetanse i det norske arbeidsmarkedet. Derfor prioriterer
regjeringen arbeidsretting i introduksjonsprogrammet og norskopplæring.
Det etableres et hurtigspor inn i arbeidsmarkedet for flyktninger
med etterspurt kompetanse.
Regjeringen vil at flere unge skal
raskere ut i arbeid og aktivitet, og iverksetter en ungdomssatsing
for økt oppfølging av unge arbeidsledige. Fra 1. januar i år er
det innført aktivitetsplikt for sosialhjelpsmottakere under 30 år.
Manglende gjennomføring av videregående
opplæring øker risikoen for å falle utenfor arbeidslivet i ung alder. Regjeringen
legger vekt på tidlig innsats og tiltak for å øke gjennomføringen
i videregående opplæring. Grunnstipendet til elever i videregående
opplæring er målrettet mot elever fra familier med svak økonomi.
Det er innført et nytt, toårig opplæringstiltak i regi av Nav. Regjeringen innfører
en livslang rett til videregående opplæring. Opplæringstilbudet
til voksne med svake grunnleggende ferdigheter er styrket.
Regjeringen har lagt frem en strategi
mot barnefattigdom. Strategien inneholder 64 tiltak for å redusere
negative konsekvenser av det å vokse opp i lavinntektsfamilier og
målrettede forebyggende tiltak. Det er den første strategien i sitt
slag. Vi skal ta et ekstra ansvar for å sikre det sosiale sikkerhetsnettet
for barn i fattige familier. Barna skal ikke lastes for foreldrenes
situasjon. Regjeringen har innført rimeligere barnehageplass for
familier med lav inntekt og gratis kjernetid i barnehage for alle
barn i lavinntektsfamilier fra de er tre år. Forsøket med gratis
deltidsplass på SFO er utvidet.
Den nasjonale tilskuddsordningen
mot barnefattigdom er vesentlig styrket. Flere barn og unge får
delta i fritidsaktiviteter og får ferieopplevelser.
Regjeringen har lagt frem et forslag
til barnevernsreform. Familieverntjenesten er styrket. Helsestasjon-
og skolehelsetjenesten er styrket. Tilskuddsordningen til oppfølging
av barn av psykisk syke og barn av rusmisbrukere er styrket.
Vi har lagt frem en nasjonal strategi
for boligsosialt arbeid. Bostøtten er økt for barnefamilier og andre
store husstander, og rammene for tilskudd til utleieboliger er økt.
Samlet utgjør regjeringens politikk
en betydelig innsats rettet mot dem som har lavest inntekt. Vi skal
sikre en bedre hverdag for barn og unge som vokser opp i fattige
familier.
Line Henriette Hjemdal hadde
her overtatt presidentplassen.
Stein Erik Lauvås (A) [11:29:46]: Det er flott å høre om
alle tiltak, men vi ser at det ikke går riktig vei. Jeg registrerer
også at statsråden nevner innvandrerfamiliene, men da bør man gjøre
oppmerksom på at SSB sier at også i familier uten innvandrerbakgrunn
blir det stadig flere fattige barn.
Barnefattigdom handler ikke veldig
mye om sosial nød eller mangel på nødvendige forbruksvarer, men
det handler mye om utenforskap og eksklusjon når man opplever å ikke
kunne delta på det som andre kan delta på.
Fremskrittspartiet og Høyre har
kuttet i stønaden til kronisk syke, uføre og funksjonshemmede. Mener
finansministeren at disse foreldrene blir bedre i stand til å ta
seg av sine barn når de får slike kutt, mens Norges 50 rikeste stikker
av med millioner av kroner hver i skattekutt med hilsen Fremskrittspartiet
og Høyre?
Statsråd Siv Jensen [11:30:46]: Igjen kommer det feilaktige
påstander fra Arbeiderpartiet når det gjelder skatte- og avgiftspolitikken
til denne regjeringen. Det er slik at de største pengene regjeringen
har brukt på skatte- og avgiftsreduksjoner, har gått til helt vanlige
husholdninger. En gjennomsnittsfamilie har fått 8 000 kr i skattelette i
løpet av disse årene, så det blir feil når Arbeiderpartiet ved gjentatte
anledninger påstår at vi har brukt de store pengene på å gi skattelette
til de rike. Det er rett og slett ikke riktig. Vi har brukt de store
pengene, mesteparten av handlingsrommet i løpet av denne perioden,
på andre ting enn skatte- og avgiftsreduksjon – på å styrke helsetjenester,
omsorgstjenester, utdanning, samferdsel og kommuneøkonomi. Jeg henviser
til det jeg sa i mitt første svar: Mange av de tiltakene regjeringen
har levert på, som å iverksette tiltak mot barnefattigdom, er gode
tiltak som er blitt satt pris på, og som handler om å redusere utenforskap
og eksklusjon.
Stein Erik Lauvås (A) [11:31:51]: De største kuttene i skatt
har ikke gått til vanlige folk. Det har gått til Norges rikeste.
Slik er det.
Til kommuneøkonomien: I finansministerens
egen oversikt over kommuneøkonomien leser vi at 10 av 18 Østfold-kommuner
får en vekst i 2017 under landsveksten, dvs. at flertallet blir
satt dårligere økonomisk i stand til å løse sine oppgaver på vegne
av innbyggerne – Marker kommune 1,6 pst. vekst, Hobøl kommune 1,7 pst.
vekst, Rakkestad kommune 1,7 pst. vekst, Rygge kommune 2 pst. vekst,
for å nevne noen av Østfold-kommunene som kommer dårlig ut.
Hvordan mener finansministeren at
disse kommunene blir bedre i stand til å hjelpe barnefamilier ut
av fattigdom når regjeringen i utgangspunktet gir 10 av 18 Østfold-kommuner
et kuttbudsjett? Mener finansministeren dette er rettferdig fordeling
sett opp mot skattekuttene til dem i Norge med størst privat formue?
Statsråd Siv Jensen [11:32:51]: Nå må representanten Lauvås
bestemme seg for hva det er han skal kritisere. I innledningen til
dette spørsmålet gjentok representanten gang på gang at det har
vært vekst i økonomien også til Østfold-kommunene, men mindre vekst
enn andre steder. Samlet sett har altså kommuneøkonomien styrket
seg hvert eneste år under denne regjeringen. Vi ser av regnskapstallene
for kommunene at det nå går bra. Flere kommuner gjøres opp med betydelig
overskudd. På tross av det ser man i mange Arbeiderparti-styrte
kommuner at man har et godt overskudd, romslig økonomi, men likevel velger
man å påføre innbyggerne økt eiendomsskatt. Det kan man kanskje
ikke si er grunnleggende sosialt.
Kjell-Idar Juvik (A) [11:33:50]: Mitt spørsmål går til finansministeren:
«Dersom Fremskrittspartiets partiprogram
ble gjennomført, ville norske kommuner tapt over 20 mrd. kr i inntekter
hvert år. Det ville fått dramatiske konsekvenser for folk i Nord-Norge.
Hvorfor vil statsråden, som også
er partileder for Fremskrittspartiet, kutte i skole og eldreomsorg
for å gi milliarder i skattekutt til landets rikeste?»
Statsråd Siv Jensen [11:34:15]: Kommunene har flere ulike
skatteinntekter. Med reduksjoner i skattenivået vil kommunene vanligvis
kompenseres. Jeg vil derfor tro at det er eiendomsskatten representanten
Juvik her henviser til. Representanten Juvik fremstiller det å fjerne
eiendomsskatten som en skattelette til de rike. Jeg mener det er
feil. Eiendomsskatten rammer helt vanlige folk – småbarnsfamilier,
eldre og unge. Det har vi sett mange eksempler på de siste månedene.
Regjeringen vil at folk skal få
beholde mer av egen inntekt. Derfor har vi redusert skatter og avgifter
med om lag 21 mrd. kr. Brede skatteletter gjør det mer lønnsomt
å jobbe og skape nye jobber i Norge.
Men de store pengene har gått til
å trygge velferden under denne regjeringen. Det gjør vi bl.a. gjennom
å styrke kommunenes inntekter. Kommunenes frie inntekter har i gjennomsnitt
økt med 2,4 pst. siden regjeringen tiltrådte i 2013. Det har lagt
til rette for en styrking av tjenestetilbudet i hele landet, også
i Nord-Norge.
Regjeringen har på ingen måte kuttet
i eldreomsorg og skole, slik representanten påstår. Tvert imot har
vi løftet eldreomsorgen og styrket undervisningen i skolen. Et løft for
tidlig innsats i skolen er en av regjeringens viktige prioriteringer.
I inneværende års budsjett bevilges det 1,3 mrd. kr til flere lærere
på 1.–4. trinn. Alle elever skal kunne forvente å møte lærere med
fordypning i faget de underviser i. Sammenlignet med 2013 har vi
mer enn tredoblet satsingen på videreutdanning av lærere, til 1,3
mrd. kroner. I 2017 fikk 6 000 lærere tilbud om videreutdanning.
Under denne regjeringen ser vi også
et taktskifte i eldreomsorgen. Bevilgningene til omsorgstjenestene
har økt med 1,5 mrd. kr i denne perioden. Nå tar staten et større ansvar
for utbygging av sykehjemsplasser, staten tar nå halve regningen.
Det har ført til at kommunene vil bygge ut mer. Vi har lagt til
rette for fornying og bygging av over 10 000 omsorgsplasser. Samlet
sett styrker vi eldreomsorgen, i en tid hvor det blir flere eldre,
og hvor behovet for omsorgstjenester vil øke.
Regjeringen har prioritert de store
pengene til å trygge velferden til folk flest. Samtidig styrker
vi kommuneøkonomien og reduserer skatter og avgifter for folk og
bedrifter. Slik tar vi altså Norge trygt gjennom den langsiktige omstillingen.
Kjell-Idar Juvik (A) [11:36:44]: På tross av skrytelista
til finansministeren er det sånn at med det forslaget som ligger
i Fremskrittspartiets program om å kutte 11,4 mrd. kr i eiendomsskatten
og 10,5 mrd. kr i formuesskatten, vil det bety over 22 mrd. kr for
kommunene. Ut fra det som sies, betyr det at Fremskrittspartiet
vil kompensere disse 22 mrd. kr for kommunene? På tross av den veksten
statsråden prøver å vise til, og den skrytelista hun viser til,
er det jo sånn at disse kommunene ikke tar inn denne eiendomsskatten
på skøy. Det er for å gi velferd og tilbud til innbyggerne at man
føler seg tvunget til og er nødt til å ta inn denne eiendomsskatten,
uavhengig av partipolitisk ståsted.
Spørsmålet er veldig interessant:
Hvordan skal man klare, med et handlingsrom på 6–7 mrd. kr, å dekke
opp de 22 mrd. kr med Fremskrittspartiets forslag, hvis man ønsker
å kompensere kommunene?
Statsråd Siv Jensen [11:37:45]: Det representanten Juvik
kaller skryteliste, er altså fakta. Dette er tiltak denne regjeringen
har gjennomført for å styrke velferden i hele landet. Vi har altså
gjennomført en lang rekke tiltak som styrker utbyggingstakten i
eldreomsorgen, og her har Arbeiderpartiet ingenting å skryte av.
Da valget i 2013 var et faktum, innrømmet Arbeiderpartiet at de
ikke hadde levert på eldreomsorgen. Men regjeringen har altså prioritert
eldreomsorgen fordi det er et riktig område å satse på.
Representanten Juvik må gjerne spørre
finansministeren om Fremskrittspartiets nylig vedtatte program for neste
fireårsperiode. Det gir ingen mening. Det er ingenting i denne regjeringens
plattform som handler om eiendomsskatt i inneværende periode.
Men jeg mener fortsatt at representanten
har en gal tilnærming til dette. For det første handler eiendomsskatt ikke
om skattelette til de rike. Det rammer usosialt, og det rammer særlig
dem som har dårlig økonomi.
Kjell-Idar Juvik (A) [11:38:48]: Det er interessant å høre
at Fremskrittspartiets program ikke har noen mening for finans –
det får så være.
Det som i hvert fall er helt klart,
er at Arbeiderpartiet i alle sine alternative budsjett i denne perioden
hadde mer til kommunene enn regjeringen.
Denne finansministeren har også
kuttet i ordningen for eiendomsskatt på vannkraftverk til kommunene,
med nesten 400 mill. kr i 2017, og i desember sa hun at hun ikke
rakk å få gjort noe med dette før jul, men ville komme tilbake til
det. Jeg kan ikke se at det ennå er ordnet opp i, og det begynner
å haste hvis man ikke også skal få 400 mill. kr i kutt på eiendomsskatt
i 2018. Det går på beregninger av verdiene på vannkraftanleggene,
som fikk en dramatisk endring fra 2016 til 2017, en utbetaling på nesten
400 mill. kr. Med de opplysningene vi sitter med nå, vil det være
minst samme beløp i 2018 hvis ikke dette rettes opp, og Stortinget
har sagt at dette skal rettes opp. Når vil finansministeren rette
dette opp, når kan vi forvente at dette blir avklart? Det er jo
viktig for kommunene å få avklart dette.
Statsråd Siv Jensen [11:39:50]: For det første sa ikke jeg
at Fremskrittspartiets program ikke har noe å gjøre med finans,
jeg sa at det var et program vedtatt for neste fireårsperiode, ikke
for inneværende stortingsperiode. Det var det jeg sa.
Regjeringen har varslet at vi vil
komme nærmere tilbake til Stortinget med vurderinger knyttet til
eiendomsskatt og vannkraftanlegg, og det står ved lag. Det kommer
vi til å gjøre. Men jeg synes fortsatt at representanten Juviks
noe – skal vi si – rørende omsorg for kommunene når det gjelder
eiendomsskatt, er litt spesiell. Jeg er mer opptatt av innbyggerne.
Det er hevet over tvil at mye av
den usosiale eiendomsskatten som er innført i mange Arbeiderparti-styrte
kommuner nå, rammer helt vanlige folk med en anstrengt familieøkonomi
– det kan den altså. Hvis det er sånn Arbeiderpartiet argumenterer
når de snakker om skattelette til de rike, skjønner jeg hvorfor
Arbeiderpartiet gang på gang snakker om skattelette til de rike,
hvis de også mener at eiendomsskatt er det.
Kjell-Idar Juvik (A) [11:40:50]: Jeg sa jo ikke det.
Lasse Juliussen (A) [11:41:03]: «I forbindelse med søknad
om skjønnsmidler til dekning av skade på fylkesveger etter flom
i 2016 har Hedmark fylkeskommune fått opplyst av Kommunal- og moderniseringsdepartementet at
det er etablert en ny praksis for tildeling av skjønnsmidler etter
naturskade. Den nye praksisen innebærer at kompensasjon først blir
aktuelt når en fylkeskommune har opplevd ekstraordinære kostnader
på minst 250 kr pr. innbygger.
Mener statsråden med dette at fylkeskommunene
til enhver tid må ha en naturskadebuffer tilsvarende inntil 250 kr
pr. innbygger?»
Statsråd Jan Tore Sanner [11:41:43]: Kommuner og fylkeskommuner
som har hatt ekstraordinære utgifter etter naturskade, kan få en
delvis kompensasjon gjennom skjønnsmidlene til Kommunal- og moderniseringsdepartementet.
I utgangspunktet er det kommunens og fylkeskommunens ansvar å sørge
for godt vedlikehold og tilfredsstillende standard på den kommunale
infrastrukturen, slik at skaden blir minst mulig når ekstremvær
eller lignende inntreffer. Når ulykken rammer, skal likevel ingen
kommuner eller fylkeskommuner bli stående alene med store kostnader
etter flom og uvær.
I kommuneproposisjonen for 2016
ble det fastsatt at behovet for skjønnsmidler etter naturskade skal
fastsettes i hvert enkelt tilfelle. Departementet har derfor siden
2015 vurdert søknadene fra fylkeskommunene skjønnsmessig, herunder
størrelsen på totalkostnaden per innbygger. Departementet har etablert
en praksis med å avslå søknader fra fylkeskommunene som ligger under
250 kr per innbygger, som er den fastsatte grensen for kommunene
for å søke om å få dekket deler av de medgåtte utgiftene. Departementet
vil i kommuneproposisjonen for 2018, som legges frem i morgen, foreslå
at retningslinjene for vurdering av søknader for fylkeskommuner
utdypes i samsvar med etablert praksis.
Representanten Juliussen stiller
spørsmål om fylkeskommuner alltid må ha en naturskadebuffer som
tilsvarer 250 kr per innbygger. En grense på 250 kr per innbygger for
å kunne søke tilskudd tilsvarer grensen for kommunene for å søke
om midler. Fylkeskommunene er store organisasjoner og bør derfor
ha et finansielt handlingsrom til å dekke uforutsette kostnader
av et visst omfang. Jeg vil også minne om at det avsettes skjønnsmidler
fra fylkeskommunenes samlede rammetilskudd, og at det derfor er naturlig
at det er en viss terskel for den enkelte fylkeskommune for å kunne
få tilskudd fra denne rammen.
Jeg ønsker mest mulig forutsigbarhet
og likebehandling av fylkeskommunene, og vil sørge for at uforholdsmessig store
utgifter etter naturskade kompenseres. En fastsatt grense for å
kunne søke om tilskudd vil understøtte dette.
Lasse Juliussen (A) [11:44:10]: Vi vet at flom og naturskader
vil være en økende utfordring i årene som kommer. Hedmark fylkeskommune
fikk f.eks. nylig presentert sin klimaprofil fra NVE som slår fast
nettopp det – mer nedbør, økt fare for flom og skred. Dersom – for
å bruke Hedmark som eksempel fortsatt – en ikke kan regne med noen
form for kompensasjon for kostnader opp til 250 kr per innbygger,
betyr det at Hedmark til enhver tid må ha nær 50 mill. kr stående
i en flombuffer. Det vil i så fall utgjøre en snau sjuendedel av
hele fylkeskommunens budsjett til drift og vedlikehold av fylkesveier.
Det er summer som nuller ut, og vel så det, alt det som har kommet
av økning på fylkesveier gjennom perioden så langt. I 2016–2017
måtte fylkeskommunen ut med 27 mill. kr selv til å dekke skader
da det ikke kom noe tilskudd fra departementet. Det er penger som
måtte tas fra andre planlagte fylkesveiprosjekter, å skyve dem ut
i tid.
Hvor tilsiktet er det at regjeringen
med et pennestrøk pålegger Hedmark fylkeskommune å ta ned fylkesveivedlikeholdet
med en sjuendedel?
Statsråd Jan Tore Sanner [11:45:16]: Nå er det ikke slik
at det er spesielle regler for Hedmark. Vi har de samme reglene
for alle fylkeskommuner, og vi fastsetter nå de samme grensene for
fylkene som vi har for kommunene. Så er det slik at kommuner og
fylkeskommuner har hatt en god økonomisk utvikling under denne regjeringen. Hedmark
fylkeskommune har et netto driftsresultat i 2015 på 271 mill. kr,
og i 2016 et netto driftsresultat på 228 mill. kr eller 7,4 pst.
Det betyr at fylkeskommunene med gode rammer fra regjeringen og
god økonomistyring selv har lagt opp en buffer som gjør at man kan
ta uforutsette utgifter. Det er fylkeskommunene som har ansvaret for
vedlikehold og å sørge for at infrastrukturen er såpass god at skadene
blir minst mulig.
Lasse Juliussen (A) [11:46:17]: Ja, Hedmark er et eksempel
på at alle fylkeskommuner gjennom denne praksisendringen må regne
med økte utgifter på egen hånd i årene som kommer. Da Hedmark forrige
gang ble rammet av flom i 2012, fikk fylkeskommunen kompensasjon
og daværende kommunalminister fra forrige regjering redegjorde for
Stortinget om en praksis der fylkeskommunene fikk kompensert halvparten
av kostnadene opp til 250 kr per innbygger samt alt over den grensen.
Nå er praksisen endret, og jeg skjønner at det kommer noe mer i
kommuneproposisjonen i morgen som befester den praksisen. Det gjør
at en lurer på hvordan regjeringen har tenkt å gjøre kommuner og
fylkeskommuner i stand til å håndtere den stadig større utfordringen
knyttet til ekstremvær, flom og påfølgende skader på bl.a. fylkesveier.
Statsråd Jan Tore Sanner [11:47:17]: Det er et godt og viktig
spørsmål. Dette handler om hvor kommunene planlegger bygging av
boliger og hvor de planlegger bygging av infrastruktur. Vi bidrar
gjennom å utvikle nye digitale høydemodeller, som gjør at man får
mer eksakt kunnskap om hvilke områder som er sikre og hvilke som er
mer utsatt, og vi bidrar også med god veiledning til både kommuner
og fylker i utvikling av deres arealplaner. Dette er viktig som
et grunnleggende premiss og verktøy fra staten. Jeg er selvsagt
også enig i at staten skal stille opp når kommuner eller fylkeskommuner
rammes av uvær, flom og skred og får uforutsette store utgifter.
Jeg antar at representanten også er enig i at det må være en egenandel,
så det vi egentlig diskuterer, er hvor stor den egenandelen skal
være. Vi mener at det vi nå får på plass for fylkeskommunene, i
tråd med det som er for kommunene, er det riktige nivået å legge
seg på.
Eirik Sivertsen (A) [11:48:35]: «For Widerøe har avgiftene
økt med over 50 pst. på noen ruter de siste årene. Regjeringen har
gjennomført nye anbud på FOT-rutene i Nord-Norge, noe som har gitt
et dårligere flytilbud for mange. Resultatet for befolkningen og
næringslivet i Nord-Norge er at det blir dårligere forutsetninger
for å skape verdier og mindre attraktivt å bosette seg i regionen.
Forskjellene mellom ulike deler av Norge øker.
Hva vil statsråden gjøre for å rette
opp de negative konsekvensene av et dårligere flytilbud i Nord-Norge?»
Statsråd Ketil Solvik-Olsen [11:49:08]: Jeg er veldig opptatt
av å ha et godt flytilbud i hele landet, inklusiv i Nord-Norge.
Derfor reiste jeg nettopp på en ferd der jeg var innom 19 ulike
flyplasser både på Vestlandet og i Nord-Norge for å få innspill
og synspunkter fra næringsliv, lufthavnsjefer, ordførere og andre.
Arbeiderpartiet gir inntrykk av at det er en sammenheng mellom flyrutetilbudet
totalt i Norge og FOT-ruteanbudet. Det er ikke riktig. Mange av
de FOT-rutene som vi har utlyst, har hatt de samme minimumskravene
som under Arbeiderpartiets regjering. Det er litt rart å si at det
er en forverring, når det faktisk er en forlenging. Vi har vært
opptatt av å sørge for at det er attraktivt for aktører å opprette
nye flyruter, og at det er attraktivt å drive. Derfor har vi investert
mye i flyplassystemet vi har. Vi bygger nye terminaler, vi forlenger
rullebaner, og vi skal gjøre mer av det. Vi gjør det også attraktivt
for nye flyselskaper å operere. FlyViking er et av de selskapene
som nå er offensive, spesielt i Nord-Norge. Det vitner om at en
ser på det som attraktivt å levere flytjenester i Norge, i motsetning
til det signalet Arbeiderpartiet forsøker å gi, nemlig at alt er
svart og leit.
I forbindelse med FOT-ruteanbudet,
der altså staten går inn og kjøper et tilbud som markedet selv ikke
leverer, stiller en minimumskrav. Av og til leverer flyselskapene
også akkurat det minimum som det blir stilt krav om fra staten. Ofte
leverer de litt mer, fordi de får et grunnlag i bunn for å drive
ruter. Det ser vi også på FOT-rutene her. Men enkelte steder har
Widerøe redusert nivået i forhold til tidligere, andre steder har
de økt nivået i forhold til tidligere. Mange steder har de opprettet
nye direkteruter, som gjør at en får et bedre tilbud, og en del
steder har de større fly. Jeg synes det er litt tidlig ennå, når
vi bare er i mai, å kunne vurdere konsekvensene av hvordan luftfartstilbudet
blir de neste årene, basert på én måned. Men alt tyder på at også
i Nord-Norge vil en få et større mangfold av flyselskaper og et
større mangfold av ruter enn det en hadde. Det er ting som tyder
på at passasjertallene går opp mange steder. Det er også et tegn
på at en har fått ruter som passer.
Jeg opplevde selv da vi fløy fra
Rørvik og Namsos, at de mest populære avgangene har for små fly,
altså at folk ikke får være med, og sågar var det en ordfører som
ikke fikk være med flyet – en ordfører som derfor måtte komme seg
på en annen måte til Trondheim for å fly til Oslo. Det er også noe
av grunnen til at Widerøe har satt inn større fly på en del avganger,
rett og slett for å øke kapasiteten på den måten.
Så jeg vil ta avstand fra Arbeiderpartiets
svartmaling her. Jeg er kjent med at noen steder ønsker en på enkelte flyplasser
å få et bedre tilbud enn det en har. Det som var vårt klare budskap
da jeg reiste rundt sammen med Avinor, og som jeg opplevde å få
stort gehør for hos ordførere og flyplassjefer, var at hvis en mener
at en har større potensial for antall reisende enn det en har i
dag, er det fornuftig å ta kontakt med Widerøe og vise det potensialet
– for jeg tror Widerøe også er opptatt av å tjene penger. Og nå
kan en også eventuelt ta kontakt med FlyViking.
Eirik Sivertsen (A) [11:52:14]: Jeg takker statsråden for
svaret, men som statsråden selv er inne på, dreier dette seg ikke
bare om FOT-ruter eller bare om det kommersielle tilbudet. Det er
det totale tilbudet. Men fordi FOT-rutene spiller en så stor rolle,
er det en viktig faktor i det totale tilbudet. Og det er ikke Arbeiderpartiet
som framsetter denne kritikken, det er jo en kritikk som kommer
fra næringslivsrepresentanter, folk som bor i Nord-Norge, og folkevalgte
i Nord-Norge som opplever at tilbudet har blitt dårligere mange
plasser. Noen steder opplever de å ha fått et bedre tilbud, men
mange har fått et dårligere tilbud. Mitt spørsmål handler nettopp
om det, for det er noe med rammebetingelsene til regjeringen her.
Statsråden skyver Widerøe foran seg, men Widerøe har under denne regjeringen
fått økt merverdiavgift på reiser, har fått økt arbeidsgiveravgift
og ikke minst har man også fått en flypassasjeravgift som fører
til at rammebetingelsene for å kunne gi et tilbud til befolkningen
i Nord-Norge har blitt dårligere. Mitt spørsmål til statsråden var:
Hva vil statsråden gjøre med tilbudet som er blitt dårligere?
Statsråd Ketil Solvik-Olsen [11:53:19]: Det svarte jeg jo
på. Jeg nevnte bl.a. at det er fornuftig – og det fikk jeg også
gehør for hos de fleste politikerne, inklusiv Arbeiderpartiets lokalpolitikere
som var litt mer konstruktive med å finne løsninger – å snakke med
Widerøe for å vise hvilket potensial som er der, å snakke med FlyViking,
som har vist stor interesse for å opprette nye ruter.
Jeg merker meg også at representanten
Sivertsen glatt ignorerer alle steder som får bedre tilbud. Men
det gjenspeiles jo ved at representanten Juvik, som er partikollega med
representanten Sivertsen, straks FOT-rutene var ute, sendte en intern
mail til Arbeiderpartiets lokale stortingsrepresentanter, som sa
at nå må vi ut og kritisere dette, selv om det en del steder er
blitt bedre. Det viser at Arbeiderpartiet har en svartmalingstilnærming,
som jeg ikke synes er bra.
Når det gjelder avgiftssystemene,
vet nok representanten Sivertsen at jeg representerer et parti som
ønsker å jobbe for lavere avgifter. Så er det andre på Stortinget
som ønsker å jobbe for høyere avgifter. Jeg registrerer at Arbeiderpartiet
i sine alternative budsjetter har lagt inn både flypassasjeravgift,
økt merverdiavgift og de andre avgiftene man her kritiserer. Men
det bruker altså Arbeiderpartiet selv frivillig i sine budsjetter.
Eirik Sivertsen (A) [11:54:26]: Statsråden hører tydeligvis
ikke etter, for jeg sa nettopp at på noen steder opplever man å
ha fått et bedre tilbud, men mitt spørsmål handler om: Hva vil statsråden
gjøre de stedene hvor man opplever at man har fått et dårligere
tilbud? Det vil statsråden overhodet ikke ta innover seg. Istedenfor
skylder han på at vi forsøker med svartmaling. Jeg tar opp et problem
for mange av mine innbyggere, som jeg er ombud for og er opptatt
av. Det påstår statsråden er svartmaling. Hvis det er tilnærmingen,
så bommer statsråden på hva som er viktig.
I Nord-Norge utgjør flyrutene en
viktig del av kollektivtrafikken. Det går ikke noe alternativ –
som tog. De bussturene som er, er for lange til at det er effektivt
for næringslivet. Derfor er flytrafikken utrolig viktig. Så må statsråden
gjerne kritisere Arbeiderpartiet for at vi budsjetterer med de avgiftene
som er innført under denne regjeringen, men de er nå engang der,
så vi må forholde oss til dem. Det har gjort rammevilkårene vanskeligere,
forskjellene mellom landsdelene øker. Hva vil statsråden gjøre for å
redusere de forskjellene som nå oppstår mellom noen deler av landet,
hvor vi utvikler kollektivtilbudet, mens det går dårligere noen
andre steder i Nord-Norge?
Statsråd Ketil Solvik-Olsen [11:55:31]: Det er litt rart
at jeg i to svar nå har sagt en del av disse tingene, mens representanten
Sivertsen – og sannsynligvis når han gjengir dette til media også
– vil late som om det ikke ble berørt av statsråden. Jeg har vært
inne på det. Det handler om å kontakte og snakke med de flyselskapene
som leverer tjenester, og prøve å få justert på det. I en del fylker
i Nord-Norge gjorde en det og fikk forbedringer, men jeg registrerer
at f.eks. noen i de områdene som representanten her snakker om,
var mer opptatt av å gå på regjeringen enn å faktisk jobbe med markedet.
Det er faktisk i markedet som leverer flytjenestene, at du klarer
å få til dette først og fremst. Så skal vi sikre gode rammebetingelser.
Det er litt rart å høre at Arbeiderpartiet
sier at Arbeiderpartiet i opposisjon ikke kan ha egne synspunkter
på rammebetingelsene, at en bare må legge inn de avgiftsnivåene som
er. Nei, vet du hva: Alternative budsjetter er jo nettopp et sted
der partiene får vise sine primærstandpunkter, og i opposisjon har
Arbeiderpartiet all mulighet til å vise sine primærstandpunkter,
og Arbeiderpartiets primærstandpunkter er altså økte avgifter, ikke
lavere avgifter sånn som en gir inntrykk av i debatten her.
Jan Bøhler (A) [11:57:01]: Jeg vil gjerne stille følgende
spørsmål til næringsministeren:
«I februar 2016 sendte regjeringen på høring
et forslag om opphevelse av hele serveringsloven. Blant andre Skattedirektoratet,
Oslo kommune, Bergen kommune, Politidirektoratet (POD) og alle politidistrikter
som uttalte seg, advarte klart mot dette. POD konkluderte endog
med at det «vil kunne legge forholdene til rette for annen ulovlig
virksomhet» og «skape betydelige ordensmessige problemer», og at
«dagens hjemler ikke naturlig kan videreføres i andre lover».
Har regjeringen lagt bort forslaget
om å fjerne serveringsloven?»
Statsråd Monica Mæland [11:57:47]: Forslaget om å oppheve
serveringsloven var en del av departementets arbeid med å rydde
opp i eget regelverk. I en rapport om serveringsnæringen som departementet
mottok, ble det gitt uttrykk for at aktørene opplevde dagens regelverksituasjon
som uforutsigbar og overlappende. Jeg mener fremdeles at de utfordringene
som serveringsnæringen har, ikke innebærer et behov for å bruke
bevilling, slik serveringsloven stiller krav om.
Bevillingsinstituttet brukes i hovedsak
for tjenester som et samfunn er avhengig av, og som i særlig grad
krever allmennhetens tillit. Dette er tjenester som krever en særskilt
kompetanse. Og i enkelte tilfeller stilles det også krav om vandel.
Et godt eksempel på det er helsevesenet, hvor det er utstrakt bruk
av autorisasjon som stiller krav til kompetanse og bl.a. vandel.
Servering av mat og drikke er etter
mitt syn ikke et samfunnsoppdrag som krever bevilling. Det sentrale
ved servering av mat og drikke er først og fremst tilfredsstillende hygieniske
forhold – og det reguleres i tråd med matloven og kontrolleres av
Mattilsynet.
Når kommuner trekker tilbake en
serveringsbevilling, ilegger de i realiteten enkeltpersoner et rettighetstap.
I andre næringer som jeg mener serveringsnæringen er sammenlignbar
med, f.eks. dagligvare og renhold, er det straffeloven som setter
terskelen for rettighetstap.
Jeg har hatt møte med Oslo kommune
og er kjent med deres synspunkt til liks med synspunktene til Politidirektoratet.
At opphevelse av loven ville ha åpnet for mer ulovlig virksomhet,
er jeg imidlertid ikke nødvendigvis enig i. Foruten serveringsloven
har vi et omfattende regelverk som retter seg mot denne bransjen,
og en del av tilbakemeldingene i rapporten departementet mottok,
var nettopp at serveringsloven ikke fungerte slik den var tenkt.
Jeg mener at en del av hjemlene i serveringsloven er tilstrekkelig ivaretatt
gjennom annen lovgivning. Enkelte bestemmelser som ikke er regulert,
kan videreføres i en egen lov, tilsvarende det høringsnotatet foreslo
for bestemmelsen om åpningstider.
Fra regjeringens side har vi likevel
valgt å ikke fremme et lovforslag om serveringsloven denne våren.
Det ble gjennom høringen av forslaget dokumentert en omfattende motstand
mot å fjerne den, og det gjør at jeg ønsker å ta en ny runde og
se på saken før vi eventuelt kommer tilbake til Stortinget.
Vi har også varslet at vi gjør en
gjennomgang av kontroll- og tilsynsregimet rettet mot reiselivsbransjen
– med det formål å forenkle og forbedre samarbeidet mellom departementene
og tilsynsmyndighetene. Også i den anledning er det naturlig å se
på serveringsloven.
Jan Bøhler (A) [12:00:45]: Jeg takker for svaret fra statsråden
og for at hun forteller at hun vil ta en ny runde ut fra innvendinger
som er kommet, og gå inn i dem. Den delen av svaret er positivt.
Jeg mener at serveringsloven er
et kjent redskap  og et oversiktlig lovredskap. Hvis de hjemlene
man skal bygge på for å ha en seriøs restaurantbransje også innenfor
servering og ikke bare alkohol – begge deler, begge typer utesteder
– vil det være enklere å ha én serveringslov enn å skulle lete i
forskjellige typer lovverk etter hjemler og til dels ikke finne
de hjemlene, fordi de ikke finnes i dag, og man må lage en tilleggslov,
som statsråden snakket om. Jeg mener at det vil kunne bli et konglomerat
og egentlig mer byråkratisk og vanskeligere å finne fram i enn det
man har i dag. Så mitt innspill til statsråden er om hun ser at man
egentlig kan gjøre det mer komplisert enn enklere ved å avskaffe
en tross alt oversiktlig lov.
Statsråd Monica Mæland [12:01:53]: Jeg ser poenget til representanten,
men i dag mener jeg dette er situasjonen. Det er ekstremt uoversiktlig.
Når noen skal starte en virksomhet, er det veldig vanskelig å forholde
seg til alle tilsynsmyndigheter, alle de lover og regler som gjelder.
Det er jo ikke sånn at noe blir mer ulovlig av at det er hjemlet
flere steder. Så jeg mener i hovedsak at serveringslovens formål
er ivaretatt gjennom andre regler, men jeg tar på alvor de innspill
jeg har fått. Poenget med en høringsrunde er å gå en grundig runde
for å se hvordan vi kan gjøre dette. I restaurantbransjen foregår
det ting som vi alle er opptatt av å bekjempe, men jeg opplever
at det gjør vi gjennom andre kanaler enn serveringsloven. Så er det
sånn at denne bransjen har et veldig stort antall tilsyn som krysser
hverandre, og det er klart at det er krevende. Vi må se på hvordan
vi både kan ivareta viktige hensyn og gjøre det litt enklere.
Jan Bøhler (A) [12:02:57]: Jeg takker for tilleggssvaret
også. Jeg mener at i tillegg til mathygiene, som statsråden var
inne på når det gjelder serveringssteder, er utelivet og en del
av serveringsstedene utsatt med hensyn til useriøs virksomhet, ordensproblemer
osv. Her understreker politiet at de er redd for at det kan bli
mer ulovlig virksomhet dersom man avskaffer serveringsloven. De peker
på behovet for å ha en regel om at man skal ha tilfredsstillende
vandel for å være en sentral person i serveringsvirksomhet, at man
skal ha en daglig leder, at man skal ha bestått etablererprøven,
som Stortinget vedtok i 2007. De peker også på behovet for opplysnings-
og meldeplikt for at skatteetaten og kommunene skal vite hvilke serveringssteder
man har, og ha muligheten til å kontrollere og ha oversikt, og de
peker på behovet for å ha hjemmel for å gjennomføre inspeksjoner
ved mistanke om lovbrudd. De peker på behovet for å kunne pålegge
godkjente ordensvakter på steder der det trengs, ha mulighet for midlertidig
stenging osv. Ser ikke statsråden at det kan være sentrale redskaper
vi går glipp av?
Statsråd Monica Mæland [12:04:05]: Som jeg sa innledningsvis,
står jeg fast på at de fleste av forholdene som representanten her
nevner, faktisk er regulert i eksisterende lover og regler, og vi
trenger ikke et dobbelt sett. Det er også mange innspill på at serveringsloven
ikke fungerer etter sin hensikt. Og når det gjelder etablererprøven, har
jeg lyst til å si at det er veldig spesielt å kreve av én bransje
at de skal kjenne lover og regler på sitt område. Det går vi jo
ut fra at alle som etablerer egen virksomhet, kan – om de etablerer
elektrikervirksomhet, om de etablerer et aksjeselskap som skal drive
med fondsinvesteringer, om de driver et serveringssted. Det er rett
og slett noe vi har tillit til at enkeltpersoner kan. Men, som sagt,
jeg tar på alvor høringen. Jeg har mine synspunkt i denne saken,
men jeg er opptatt av at vi ivaretar de forhold som representanten
her tar opp. Derfor går vi nå en ny runde. Men jeg håper representanten
er enig i at vi trenger et godt reiseliv i vekst, som forstår og
kan håndtere de kontrollregimer og de lover og regler vi som samfunn
har satt. Det må være et mål at vi bruker minst tid på det og mest
tid på å drive god og sunn virksomhet.
Lene Vågslid (A) [12:05:25]: Spørsmålet mitt til barne- og
likestillingsministeren er som følger:
«Antall barn som lever i fattigdom i Norge
i dag, har økt med 2 pst. sammenlignet med 2012. I Skien, Telemarks
største kommune, har barnefattigdommen steget til hele 13,9 pst.
Det er snakk om 1 535 barn, noe som er godt over landsgjennomsnittet.
Hvorfor fører regjeringen en politikk
som forsterker og ikke minsker denne trenden, ved blant annet å
gi 25 mrd. kr i skattekutt først og fremst til de rikeste, samtidig
som arbeidsløsheten er rekordhøy og man kutter i barnestøtten til
de uføre?»
Statsråd Solveig Horne [12:06:17]: Regjeringen ser alvorlig
på tallene fra SSB, som viser at antall barn som lever i familier
med vedvarende lav inntekt, øker. Den viktigste faktoren som kan
bedre barns situasjon på sikt, er å bedre familieøkonomien. Derfor
fører regjeringen en politikk for å få flere i arbeid og en politikk
som sikrer flere arbeidsplasser. At foreldrene har en jobb, er den
viktigste faktoren for å unngå at barn vokser opp i fattigdom. Framover
blir det derfor viktig med et trygt og fleksibelt arbeidsmarked
og at det skapes nye jobber i hele landet, med god utbygging av
infrastruktur og gode rammevilkår. Det vi vet helt sikkert, er at
det ikke vil hjelpe mot barnefattigdom å øke skattene med 15 mrd. kr,
slik Arbeiderpartiet ønsker.
Det er ikke riktig at det bare er
de rikeste som får skattelette. Alle har fått skattelette med denne
regjeringen, og en vanlig familie har fått 8 000 kr mer å rutte
med siden regjeringsskiftet, penger som Arbeiderpartiet går til
valg på å ta fra folk. Arbeiderpartiet har økt skattene før, og
det fører ikke til færre fattige. Arbeiderpartiet beskylder regjeringen
for kun å satse på lavere skatter, men av våre satsinger er 13 pst.
gått til lavere skatter og avgifter. Resten – 87 pst. – er brukt
på investeringer, bl.a. innen samferdsel, kunnskap og helse.
Mer velferd og trygge jobber er
satsingen – den fungerer. Arbeidsledigheten synker i hele Norge,
og på tirsdag kunne vi lese i Stavanger Aftenblad at varsler om
oppsigelser og permitteringer i oljebyen har tørket helt ut.
Det er ingen enkel løsning på dette
problemet. En av hovedårsakene til fattigdom og ulikhet er ifølge
SSB også en høy innvandring. Mer enn halvparten av lavinntektsfamiliene
har innvandrerbakgrunn, og fire av ti innvandrerkvinner står uten
jobb. En økt innvandring vil derfor også øke forskjellene.
Regjeringen har, sammen med samarbeidspartiene,
satset på målrettede tiltak mot barnefattigdom. Vi har bl.a. innført
rimeligere barnehageplass for familier med lav inntekt og en nasjonal
ordning med gratis kjernetid i barnehage for alle barn i familier
med lav inntekt fra de er tre år.
Det viktigste arbeidet mot barnefattigdom
foregår ute i kommunene. I Riksrevisjonens undersøkelse om barnefattigdom
kom det fram at mange kommuner gjør for lite for at fattige barn
skulle kunne delta sosialt, at den statlige innsatsen kan koordineres
bedre, samt at flere kommuner har problemer med å identifisere fattige
barn, og at innsatsen derfor ikke er tilstrekkelig målrettet.
Disse punktene har vi fulgt opp
i denne perioden, og vi har altså utviklet indikatorer for barnefattigdom
der kommunene skal få enklere oversikt over hvor mange barn det dreier
seg om. Nettverktøyet har gjort kommunene bedre i stand til å kunne
målrette innsatsen og etablere flere og bedre tiltak. Jeg ser at
flere av representantene i Stortinget har hatt god nytte av disse
indikatorene i forbindelse med utformingen av spørsmålene til dagens
spørretime.
Lene Vågslid (A) [12:09:19]: Dette er jo indikatorar, men
i realiteten er det ungar me snakkar om. Og det hjelper veldig lite
for dei ungane som eg viser til, f.eks. i Telemark, at statsråden
er fornøgd med eigen politikk. Tala er tydelege på kampen mot barnefattigdom
og opp mot at den langt på veg lykkast. Tvert imot er det ein sterk
auke. Me ser heller ikkje noko ljos i tunnelen når det gjeld framskrivinga
for dei neste åra, gjeve den politikken som ligg no.
Ofte blir det òg sagt at forskjellane
aukar på grunn av innvandring. Men det er jo ikkje meir greitt at
forskjellane aukar fordi det er innvandrarbarn. Det vil jo heller
kanskje bety at denne regjeringa heller ikkje lykkast med integreringspolitikken
sin.
Spørsmålet mitt er: Når me veit
at åtte av ti barn med somalisk bakgrunn lever i familiar med vedvarande
låg inntekt – kva vil statsråden gjere for dei barna?
Statsråd Solveig Horne [12:10:20]: Kampen mot barnefattigdom
må kjempes på mange felt, og jeg registrerer også at den forrige
regjeringen ikke klarte sitt mål om å avskaffe fattigdommen med
et pennestrøk. Derfor har regjeringen målbevisst gått inn for å
gi hjelp til de barna som lever her og nå, og hindre at fattigdommen
går i arv.
Gratis kjernetid, som er innført
for alle barn mellom tre og fem år, vil bidra til at foreldrene
kan komme seg ut i arbeid, samtidig som barna får lære seg språk.
Det å redusere foreldrebetalingen i barnehager vil komme disse barna
til gode, og også den nasjonale tilskuddsordningen som kommunene
kan søke på, som gjør at barn kan få muligheten til ferie og fritidsaktiviteter,
noe vi vet også er viktig for barna som lever i lavinntektsfamilier.
Det viktigste vi kan gjøre, er å
sikre at foreldrene kommer i arbeid, og jeg er bekymret for utviklingen
som skjer nå, der det tar lengre tid å få minoritetsfamilier ut
i arbeid eller utdanning og til å lære språk. Derfor er jeg bekymret for
at disse tallene kommer til å øke i framtiden.
Lene Vågslid (A) [12:11:26]: Me deler nok den bekymringa.
Mi bekymring gjeld alle barn og alle familiar, og den situasjonen
me har i dag, der så mange står utanfor arbeidslivet, er ei kjempestor
utfordring. Det er me jo heilt einige om. Problemet er at det er
altfor få tiltak frå denne regjeringa for å få folk i arbeid.
I mitt heimfylke er det 4 028 barn
mellom 0 og 17 år som bor i hushald med treårig vedvarande låg inntekt,
ifølgje Bufdir. Me har rekordhøg arbeidsløyse og ein kraftig nedgang
i delen i arbeid, den lågaste på 20 år. At me har fleire barn som
lever i familiar med ei inntekt enn i familiar med to inntekter,
gjer jo at fleire opplever fattigdom. Då har både regjeringa og
ministeren fleire verkemiddel dei kan bruke for å gjere noko med
det. Og då er spørsmålet mitt til slutt: Kva for eit initiativ vil
barneministeren ta for å sørgje for at fleire barn kan vekse opp
i familiar med to inntekter enn i familiar med ei inntekt?
Statsråd Solveig Horne [12:12:31]: Det er spesielt at representanten
nå viser til disse indikatorene, men det viser også at det arbeidet
vi har gjort med å få på plass indikatorene, gjør at kommunene er
mye bedre rustet til å kunne finne barna som lever i de familiene
der det må settes inn ekstra tiltak. Dette er et arbeid vi er nødt
til å gjøre sammen – både med kommunene, staten og frivilligheten –
for å hjelpe barna som lever i lavinntektsfamilier.
Så er det sånn at vi må hjelpe dem
ut i arbeid. Regjeringen har nå styrket introduksjonsprogrammet
som gjør at de skal få brukt kompetansen de har med seg. Hele integreringsarbeidet
som regjeringen har satt i gang, er viktig for at flere kan komme
seg ut i arbeid. Vi vet at der det i etnisk norske familier er vanlig
med to inntekter, ser vi at innvandrerfamilier ofte har én inntekt,
og derfor er det viktig å få flere innvandrerkvinner ut i arbeid,
slik at de kan være med og bidra til økonomien i familien.
Ferhat Güven (A) [12:13:43]: Spørsmålet mitt går til barne-
og likestillingsministeren:
«I henhold til SSB-tall fra mars har Trondheim
6,9 pst. fattige barn. Til sammenligning har Drammen 17,5 pst., som
er det høyeste i landet. I Trondheim har man jobbet målrettet for
å redusere forskjellene mellom folk. Men under denne regjeringen
øker forskjellene, og nesten 100 000 barn er fattige. Likevel går
regjeringens skattekutt først og fremst til de rike. Samtidig kuttes
det for utsatte grupper, som barnestøtte til uføre.
Ser statsråden at regjeringens politikk
motarbeider målet om å redusere forskjellene i Trondheim?»
Statsråd Solveig Horne [12:14:25]: I 2014 ble den nasjonale
tilskuddsordningen mot barnefattigdom etablert. Etter dette er innsatsen
økt kraftig, og ordningen er nå på 193 mill. kr. Økningen har medført
at flere kommuner får tilskudd til tiltak mot barnefattigdom. Trondheim og
Drammen har i flere år mottatt midler til arbeid mot barnefattigdom.
Trondheim kommune har siden 2014 årlig mottatt mellom 2,8 og 3,4
mill. kr i støtte og Drammen mellom 2,5 og 2,9 mill. kr. Jeg vet
at begge kommuner arbeider systematisk og helhetlig med lokale tiltak
rettet mot fattige barn, ungdommer og deres familier. Et krav til kommunene
som mottar tilskuddet, er at de skal ha en knutepunktfunksjon som
skal være et bindeledd mellom frivillig og offentlig innsats for
å sørge for at tiltakene når ut til de familiene dette gjelder.
Både Trondheim og Drammen har gått foran med et godt eksempel i
dette arbeidet.
Flere av regjeringens tilskuddordninger
inngår i arbeidet med Fritidserklæringen, et samarbeid mellom regjeringen,
frivillige organisasjoner og KS. Målet med erklæringen er å få på
plass et godt og langsiktig samarbeid om at alle barn, uavhengig
av foreldrenes inntekt, skal ha mulighet til jevnlig å delta i minst
én organisert fritidsaktivitet sammen med vennene sine.
Det viktigste arbeidet mot barnefattigdom
foregår ute i kommunene. I Riksrevisjonens undersøkelse om barnefattigdom
kom det fram at mange kommuner gjør for lite for at fattige barn
skal kunne delta sosialt, at den statlige innsatsen kan koordineres
bedre, at flere kommuner har problemer med å identifisere fattige
barn, og at innsatsen derfor ikke er tilstrekkelig målrettet. Derfor
har vi utviklet indikatorer på barnefattigdom der kommunene enkelt
kan få oversikt over hvor mange barn dette dreier seg om. Flere kommuner
bruker indikatorene aktivt i tiltaksutvikling og i arbeidet med
å utvikle lokale handlingsplaner for å arbeide mot barnefattigdom.
Representanten Güven tar feil når
han mener at regjeringen kun gir skattelettelse til de rike. Alle
får lavere skatt med Høyre og Fremskrittspartiet. Og fremdeles er
det slik at de som tjener mest, bidrar mest. De 10 pst. rikeste
betaler 38 pst. av all personskatt i Norge, 37,4 pst. uten formuesskatt.
Arbeiderpartiet må derfor slutte å late som om Norges statsfinanser
står og faller på om vi har formuesskatt eller ikke.
Sosiale forskjeller i Norge drives
i stor grad av innvandringen. Hovedårsaken til at mange innvandrerfamilier har
dårlig økonomi, er at foreldrene ikke har arbeid. Barn med innvandrerbakgrunn
utgjør nå 53,4 pst. av alle barn i lavinntektsfamilier. Derfor er
det god integreringspolitikk å sørge for at foreldrene har arbeidsinntekt.
Det er noe av det viktigste vi kan gjøre for å motvirke barnefattigdom. Regjeringen
holder fast ved arbeidslinjen. Det skal lønne seg å arbeide. Derfor
er det viktig at vi nå ser på hvordan vi skal klare å få flere minoritetsfamilier
ut i arbeid.
Ferhat Güven (A) [12:17:30]: Det er åpenbart at kommunene
jobber ulikt alt etter hvem som styrer i de enkelte byene, når det
gjelder å redusere forskjellene. Bydelen Saupstad-Kolstad, der jeg
har vokst opp, er den bydelen i Trondheim som har de største demografiske
utfordringene. Her har kommunen og fylkeskommunen tatt inn over
seg realitetene og satser sterkt på områdeløft, gratis kjernetid
i SFO og nybygging av skoler til milliardbeløp. Slike tiltak bidrar
til å løfte bydelen som helhet og gir mindre forskjeller. Samtidig
ser vi en regjering som øker maksprisene i barnehagene og gir skattekutt
til dem som har nok fra før av. Er statsråden enig i at dette er
feil vei å gå?
Statsråd Solveig Horne [12:18:14]: Det er, som representanten
også var inne på, mange kommuner og mange bydeler som gjør et utrolig
godt arbeid for å se de barna som lever i lavinntektsfamilier –
sikre at de har fritidsaktiviteter og gå inn med ekstra støtte til
de familiene som trenger det mest.
Så har regjeringen utvidet ordningen
med gratis kjernetid til å gjelde hele landet, der alle 3–5-åringer
nå får mulighet til gratis kjernetid i barnehagen, samtidig som
vi har redusert barnehageprisene for familier med lav inntekt.
Det stemmer at vi har økt maksprisen
lite grann for å kunne redusere prisen for familier med lav inntekt.
Det overrasker meg i grunnen at Arbeiderpartiet kritiserer dette,
og jeg håper de ikke har tenkt å reversere billige barnehager til
lavinntektsfamilier. Vi må sikre at fattigdom ikke går i arv, og
at barn og ungdom følger opp skolen og får seg en utdannelse.
Ferhat Güven (A) [12:19:20]: Under helgens landsmøte lovet
statsrådens parti en skattefest på 50 mrd. kr i året, primært til
dem som har nok fra før av. Spørsmålet til statsråden blir da: Vil
noen av disse milliardene bidra til mindre forskjeller i samfunnet
vårt?
Statsråd Solveig Horne [12:19:42]: Skattelette er viktig
for at familier skal få lov til å beholde mer av inntekten sin.
Derfor har regjeringen aktivt gått inn for å redusere skatter og
avgifter for alle som bor i landet. En vanlig familie med en gjennomsnittlig
inntekt fra to heltidsstillinger vil betale 8 000 kr mindre i skatt
per år med de skattereglene som denne regjeringen har innført.
Det er også viktig at vi nå ikke
skattlegger bedrifter så mye at de ikke klarer å investere i arbeidsplasser
til befolkningen. Derfor er det viktig at vi styrker arbeidslivet,
senker skattene og avgiftene, men samtidig har tiltak som hjelper
de barna som lever i familier med lavinntekt. Da er den nasjonale
tilskuddsordningen med 193 mill. kr et viktig arbeid, og det er
det arbeidet vi har gjort for å redusere prisene i barnehager for
familier med lav inntekt.
Åsmund Aukrust (A) [12:21:01]: «I 2013 var maksprisen for
en barnehageplass 2 330 kr pr. måned. I 2017 er den 2 730 kr pr.
måned. Økningen er langt over prisjustering. Samtidig er det store
variasjoner i foreldrebetalingen i SFO. Tall fra SSB viser at det
er nesten 100 000 barn som vokser opp i fattigdom i Norge. I Akershus
lever 9 200 barn i husholdninger med vedvarende lavinntekt.
Har statsråden som mål at barnefattigdommen
i Norge skal reduseres, og når forventer hun at det vil bli færre
fattige barn i Norge?»
Statsråd Solveig Horne [12:21:38]: Først og fremst vil jeg
få lov til å si at jeg er glad for at representantene tar opp dette
viktige temaet. Jeg er i likhet med representantene bekymret for
den utviklingen vi ser nå. Derfor blir det så viktig å få foreldrene
ut i arbeid.
Regjeringen har en strategi mot
barnefattigdom, der målet er å forebygge at fattigdom går i arv
og å bedre barns livskvalitet her og nå. At foreldrene har jobb,
er en av de viktigste faktorene for å unngå at barn vokser opp i
fattigdom. Et trygt og fleksibelt arbeidsmarked hvor det skapes nye
jobber i hele landet, er viktig i årene framover.
En av hovedårsakene til fattigdom
og ulikhet er, ifølge SSB, høy innvandring. Mer enn halvparten av
lavinntektsfamiliene har nå innvandrerbakgrunn. Fire av ti innvandrerkvinner
står uten jobb. En økt innvandring vil derfor øke forskjellene.
For mange innvandrere vet vi at det tar tid å etablere seg i arbeidsmarkedet
og i det norske samfunnet. Derfor må vi ha god integrering av innvandrere
og en streng innvandringspolitikk, som sikrer at det ikke kommer
flere enn vi klarer å integrere på en god måte.
Å bekjempe utenforskap og ulikhet
handler om god politikk for å skape flere arbeidsplasser, om kontrollert
innvandring og god integreringspolitikk og om å ruste velferdssystemet
vårt slik at det kan være der også i tiårene som kommer. Reversering
av alle reformer, en mer liberal innvandringspolitikk og vanskeligere
kår for dem som skal skape arbeidsplasser, vil neppe bidra til å
minske forskjellene i Norge.
I disse fire årene har Høyre og
Fremskrittspartiet, sammen med Kristelig Folkeparti og Venstre,
jobbet nettopp med å adressere årsakene til fattigdom og utenforskap:
gjennom
å satse på kunnskapsskolen, tidlig innsats og rimeligere barnehager
for dem som har dårlig råd
gjennom
en kraftig politikk for å skape flere arbeidsplasser, som har snudd
pessimisme og nedgang til optimisme
gjennom
å styrke rusbehandlingen og psykiatrien, noe som har gjort at ventetiden
for rusbehandling er redusert med så mye som 40 pst.
gjennom
å stille klare krav, som f.eks. aktivitetsplikt for unge sosialhjelpsmottakere
og gjennom å øke støtten til kampen mot fattigdom til et historisk
høyt nivå
Vi er ikke ferdige, og det er mye
igjen å gjøre innenfor skole, helse og arbeidsliv, men det hjelper
altså ikke med lettvinte løsninger og slagord.
Utenforskap, ulikhet og fattigdom
i Norge har mange årsaker. Det kan være rus og helseproblemer, frafall
i skolegang, manglende integrering og at man ikke har jobb. Enda
vanskeligere er det å bryte den vonde sirkelen hvor fattigdom går
i arv fra generasjon til generasjon.
Denne regjeringen har ikke tenkt
å gi opp. Vi har fortsatt mye ugjort. Det blir en viktig faktor
framover nå å sikre at vi har arbeid til dem som skal ha arbeid,
å sikre at barn som lever i lavinntektsfamilier blir ivaretatt her
og nå, og også hindre at fattigdommen går i arv.
Åsmund Aukrust (A) [12:24:32]: Vi hører at svaret til statsråden
er å skaffe arbeidsplasser. Det er det enighet om er det aller viktigste
tiltaket for å bekjempe barnefattigdom. Problemet er bare at politikken
regjeringen fører, fører til det motsatte. Arbeidsledigheten har
økt hver eneste dag med denne regjeringen gjennom de siste fire årene.
Så hører vi de peker på økt innvandring.
Vel, det er en innrømmelse av at statsråden mislyktes i sitt arbeid
med å integrere mens hun hadde ansvaret for integreringspolitikken
i Norge før Sylvi Listhaug tok over, og nå står hun i Stortinget
og skylder på at det er en dårlig integreringspolitikk som er skyld
i barnefattigdom.
Jeg fikk ikke svar på spørsmålet
jeg stilte. Det ble egentlig bare en oppramsing av det samme hun
har stått og sagt til de andre spørrerne om barnefattigdom.
Mitt spørsmål er: Har statsråden
som målsetting at barnefattigdommen i Norge skal reduseres? Når
vil vi i så fall kunne se en lavere barnefattigdom innenfor hennes
ansvarsområde?
Statsråd Solveig Horne [12:25:24]: I motsetning til representanten
Aukrust – som er medlem av Arbeiderpartiet – og forrige regjering
har ikke jeg tenkt å stå her og si at vi skal avskaffe barnefattigdommen
med et pennestrøk. For dette er et komplekst arbeid, og jeg er bekymret
for utviklingen framover der barnefattigdommen kommer til å øke,
og vi vet at over 50 pst. av de barna som lever i lavinntektsfamilier,
nå kommer fra en innvandringsfamilie. Med den asyltilstrømmingen
vi har hatt nå, som også representanten Aukrust er fullt klar over,
tar det lengre tid å få innvandrerne til å lære språk, til å få
seg en utdannelse, til å bli klar til å gå ut i arbeidslivet. Derfor
blir det integreringsarbeidet som regjeringen har satt i gang, med
god støtte fra Stortinget, veldig viktig framover.
Jeg har lyst til å understreke at
det aldri har blitt bosatt så mange som under denne statsrådens
virke som integreringsminister og under denne regjeringen. Så det
burde kanskje representanten Aukrust også ta inn over seg. Men å
redusere fattigdom og hjelpe barn som lever i lavinntektsfamilier,
har regjeringen som mål å løfte høyt og jobbe aktivt med.
Åsmund Aukrust (A) [12:26:34]: Først en kommentar til at
det aldri har vært bosatt flere. Vel, det er veldig bra at folk
blir bosatt. Det er bra at kommunene gjør den jobben. Det skyldes
jo at kommunene ikke gjør det partilederen til barneministeren oppfordret
kommunene til da hun åpnet valgkampen for to år siden, nemlig å
si nei til de forespørslene man ville få fra statsråd Solveig Horne.
Det er fascinerende å høre barneministeren,
for hun har egentlig resignert i sitt arbeid. Hun sier at barnefattigdommen
kommer til å øke. Det er mulig det er veldig ærlig sagt, men det
er i alle fall ikke å gjøre jobben som en barneminister i Norge
burde gjøre. En barneminister i Norge burde si at mitt mål er at
barnefattigdommen skal ned. Det skal jeg gjøre det jeg kan for å
få til.
Et av virkemidlene hun pekte på
i et tidligere svar, er denne tilskuddsordningen mot barnefattigdom.
Men vi har sett at den tilskuddsordningen er veldig underfinansiert,
og det kommer inn fryktelig mange flere søknader enn man har muligheter
til å innvilge. Det er bra at Venstre og Kristelig Folkeparti i
Stortinget har fått den tilskuddsordningen opp. Arbeiderpartiet
hadde et forslag om å øke den ytterligere. Hvis dette er et så viktig
tiltak, hvorfor prioriterer ikke barneministeren mer penger til
denne ordningen?
Statsråd Solveig Horne [12:27:43]: Det viktigste vi kan gjøre,
er å få foreldrene ut i arbeid. Så må vi ha tiltak som sikrer disse
familiene. Dette er et arbeid der regjeringen ikke har resignert,
men vi jobber aktivt sammen med Venstre og Kristelig Folkeparti
om det.
Vi har en strategi med over 64 tiltak.
Vi har redusert foreldrebetalingen for dem med lav inntekt. Vi har
innført gratis kjernetid, og det er en prøveordning med gratis SFO for
de familiene som trenger det. Vi har satset på tiltak innenfor rus
og psykiatri, som også er viktige tiltak for å hjelpe de familiene
som trenger å komme raskere ut i arbeid. Og den tilskuddsordningen
vi har nå, har vært historisk høy under denne regjeringen og er
nå på 193 mill. kr. Det er rekordmange barn som nå får tilbud om
ferieaktiviteter og fritidsaktiviteter, men det er et arbeid som
regjeringen ikke klarer alene. Vi er helt avhengig av et samarbeid
med frivilligheten, med organisasjoner og med kommunene. Og det
at vi nå har prioritert å få på plass disse nettverktøyene, gjør
at kommunene også er bedre i stand til å se de barna som lever i
disse familiene.
Marit Nybakk (A) [12:29:05]: Jeg har tillatt meg å stille
følgende spørsmål til helseministeren:
«I Oslo er det ni års forskjell i forventet
levealder mellom bydel Sagene og bydel Vestre Aker. Vi vet at sosioøkonomiske
forskjeller kan forklare mye av variasjonen, men også at en aktiv
offentlig politikk bidrar til å redusere forskjellene. Under nåværende
regjering går vi i feil retning, og nå ser vi blant annet at en
halv million har tegnet privat helseforsikring.
Hva har statsråden gjort for å redusere
forskjellene?»
Statsråd Bent Høie [12:29:39]: Det er utrolig viktig å bekjempe
sosial ulikhet når det gjelder helse. Hvis Arbeiderpartiet måler
min suksess på det området ut fra veksten i private helseforsikringer,
er det en ganske kraftig dom over egen politikk. Fram til andre
kvartal 2016 var det en økning på i underkant av 80 000 fra utgangen
av 2013. Sammenliknet med økningen under den rød-grønne regjeringen,
som var rekordhøy, hadde vi en økning på 100 000 bare mellom 2010
og 2011. Hvis veksten i salg av private helseforsikringer er Arbeiderpartiets
måleenhet for om en regjering bidrar til økt eller ikke økt sosial
ulikhet, er det en heftig dom over egen politikk.
Skal vi bekjempe ulikhet, må vi
gå til årsakene til at ulikhet oppstår. Hovedårsaken på helseområdet
er knyttet til psykisk helse og rusavhengighet. Denne regjeringen
har sammen med Kristelig Folkeparti og Venstre satt i gang en opptrappingsplan
på rusfeltet, som er historisk, der vi skal bruke 2,4 mrd. kr mer
i løpet av en femårsperiode for å gi et bedre tilbud til rusavhengige.
Ventetiden for rusbehandling er nå rekordlav, og det er større valgmuligheter.
Rusinstitusjoner som var vedtatt nedlagt under forrige regjering,
er oppe og går, og de behandler nå pasienter.
Samtidig er det utrolig viktig med
tidlig innsats, spesielt når det gjelder barn og unges psykiske
helse. Derfor har vi hatt en kraftig satsing på skolehelsetjenesten,
helsestasjoner, samlet sett opp mot 1 mrd. kr i denne fireårsperioden.
Det gir resultater. Vi overtok en situasjon der antall mennesker
i kommunene som jobbet med barn og unges psykiske helse, år for
år ble redusert i forhold til antallet barn og unge. Den utviklingen
har vi snudd, og vi er i ferd med å ta igjen etterslepet fra den
rød-grønne regjeringen.
Det å bekjempe sosial ulikhet og
helseforskjeller handler også om å se på hva som forklarer forskjellene
i helse og levealder mellom ulike grupper. Fortsatt er bruk av tobakk
en av hovedforklaringene på ulikhet i helse i Norge. Derfor har
det vært veldig viktig for meg som helseminister å la Norge igjen
komme i frontposisjon når det gjelder bekjempelse av tobakk. Derfor
er jeg veldig glad for at Norge som et av de første landene etter
Australia, Frankrike og Storbritannia fra 1. juli innfører standardiserte
tobakk- og snuspakninger nettopp for å hindre at barn og unge skal
starte med tobakk, som fortsatt er en hovedforklaring på helseforskjeller
mellom grupper i Norge.
Hans Andreas Limi hadde her
overtatt presidentplassen.
Marit Nybakk (A) [12:32:47]: Det er sikkert riktig at både
tobakk og annen type rus er en årsak til helseforskjeller. Det tviler
jeg ikke et sekund på. Men helse påvirkes også av inntekt, og det
påvirkes av utdanning og av bosted. Det er store forskjeller i gjennomsnittlig
levealder mellom norske kommuner. Det er det innad i norske kommuner,
og det er forskjeller mellom familier, for det har noe med sosioøkonomisk
status å gjøre. I tillegg til forbruket av tobakk og alkohol dreier
det seg også om helseforskjeller mellom ulike samfunnslag. Det dreier
seg bl.a. om fysisk aktivitet hvor det er store forskjeller mellom
de ulike samfunnslagene. Flere skoler har allerede innført fysisk
aktivitet hver dag. Kan helseministeren tenke seg å bidra til at
det skjer på alle skoler, og ta kontakt med sin kollega i det andre
departementet?
Statsråd Bent Høie [12:34:02]: Det er helt klart at det er
forskjeller i helseforventet levealder basert på inntekt og arbeidsdeltakelse.
Men det er da viktig å gå bak og finne ut hva som er årsaken til
det. Mye av årsaken til det er bl.a. at en faller fra utdanningen
på grunn av psykiske helseutfordringer og rusavhengighet. Da må
vi – i motsetning til det Arbeiderpartiet gjør, som bare snakker
om resultatene av ulikhetene når de har oppstått – gjøre som Høyre
gjør, nemlig å grave seg ned i hva som er årsakene til at ulikhet
oppstår i Norge, og så gripe fatt i det. Derfor er det så utrolig
viktig med tidlig innsats når det gjelder barn og unges psykiske
helse, og jeg er veldig glad for at Høyre, Fremskrittspartiet, Kristelig
Folkeparti og Venstre har sagt at i neste periode skal vi ha en
opptrappingsplan for barn og unges psykiske helse.
Når det gjelder fysisk aktivitet,
er hovedutfordringen fallende fysisk aktivitet på ungdomstrinnet.
Derfor er jeg veldig glad for at jeg, sammen med kunnskapsministeren, har
satt i gang det største prosjektet med økt fysisk aktivitet på ungdomstrinnet
som noen gang har blitt lansert.
Marit Nybakk (A) [12:35:09]: I tillegg til det statsråden
nevner, er det i hvert fall to ting som påvirker helse. Det ene
er fysisk aktivitet i oppveksten og i skolen, og det er viktig at
det kan skje på alle skoler. Det andre er faktisk kosthold opp gjennom
oppveksten, hvor det også er veldig store forskjeller. Derfor er
det viktig, det som nå skjer i Oslo, nemlig at man gir et tilbud
om skolemat på enkelte skoler, bl.a. på Nordpolen og Nordberg skoler.
Det bidrar til å jevne ut forskjellene, og det bidrar ikke minst
til å jevne ut forskjellene når det gjelder helse og oppvekstvilkår.
Tilnærmingen til mat og måltider på denne type arenaer som skoleverket
utgjør, betyr mye for barn og unges spisevaner og kosthold. Kan
statsråden tenke seg å ta opp spørsmålet om å få skolemat utbredt
på skoler som et helsetiltak?
Statsråd Bent Høie [12:36:28]: For det første må jeg svare
ut det som går på fysisk aktivitet og måltider i skolen. På barnetrinnet
ser vi at barn og unge er fysisk aktive, i veldig stor grad i tråd
med de anbefalingene som gis, og det er også veldig enkelt for skolen
å inkludere aktivitet i undervisningen. Der er det veldig gode resultater.
Utfordringen kommer på ungdomstrinnet.
Der ser en veldig ofte at barn og ungdom faller fra den organiserte
fysiske aktiviteten på ettermiddagen, samtidig som de blir mer inaktive
på skolen. Det er derfor regjeringen har valgt å satse på å få kunnskap
om hvordan vi skal sikre mer fysisk aktivitet i løpet av skoledagen
på ungdomstrinnet.
Når det gjelder måltider, har vi
lagt fram en nasjonal strategi for det. Vi har også klare anbefalinger
overfor skolene. For det første er det ikke bare i Oslo, men i store
deler av landet at det etableres gode måltidsløsninger på skolen. Men
hovedutfordringen i Norge er fortsatt at barn ikke har tid til å
spise matpakken de har med seg. Derfor har vi sammen med kunnskapsministeren
gitt en klar beskjed til skolene om at de må sette av nok tid til
at barna får spist maten, ikke bare at en har med seg mat eller
får mat.
Kjersti Toppe (Sp) [12:37:56]: «I Tysnes kommune har ikke
Helse Fonna og taxinæringen klart å enes om en varig løsning for
forhåndsbetalt taxi ved pasientreiser. Det har ført til at pasienter
har avlyst legekonsultasjoner fordi de ikke har hatt råd til å legge
ut for reisen. Taxinæringen oppga til avisen Tysnes 6. april 2017
at dette for enkelte dreide seg om beløp helt opp til 8 000 kroner.
Mener statsråden at dette er akseptabelt,
eller er helseforetaket forpliktet til å finne løsninger slik at
pasienter ikke må legge ut selv?»
Statsråd Bent Høie [12:38:40]: Det er riktig at det i Tysnes
kommune i en periode på ca. en måned ikke har vært på plass en ny
løsning for forhåndsbetalt taxi mellom helseforetaket og taxinæringen.
Imidlertid opplyses det i kontakt med Helse Fonna at det nå er inngått
en ny avtale for rekvirert pasienttransport i Tysnes kommune. Avtalen kom
på plass 1. april i år.
Når avtaler om pasienttransport
inngås mellom helseregioner og drosjeleverandører, følges regelverket
for offentlige anskaffelser. Avtalene er av begrenset varighet, slik
at et godt tilbud til pasienten kan ivaretas sammen med forsvarlig
pris for helseforetaket. Det fokuseres altså på å utnytte ressursene
til helseforetaket best mulig når avtaler inngås, slik at en også
sikrer at ressursene går til pasientbehandling og gode tilbud til
pasientene.
På generelt grunnlag kan det nevnes
at det er de regionale helseforetakene som har ansvaret for pasienttransporten.
Dette går fram av spesialisthelsetjenesteloven § 2-1a. I ansvaret
ligger at man skal organisere forsvarlige helsetjenester, bl.a.
for pasienttransport. Rettighetene til pasientene går fram av pasient-
og brukerrettighetsloven og pasientreiseforskriften. En revidert
forskrift trådte for øvrig i kraft høsten 2016 med mål om å tydeliggjøre
pasientenes rettigheter.
Etter lovens § 2-6 og forskriften
er utgangspunktet at pasienter og andre brukere har rett til dekning
av nødvendige utgifter når de må reise til og fra behandling. Rettigheten
er begrenset til en økonomisk godtgjørelse, og gir ikke pasientene
rett til rekvirert transport.
Pasientreiser gjennomføres på to
måter: Ved at pasienten planlegger reisen, legger ut for kostnaden
selv og deretter søker om godtgjørelse etter at reisen er utført.
Dette er reiser uten rekvisisjon. I tillegg kan pasientreiser også være
reiser med rekvisisjon. Alle landets helseregioner har tilbud om
rekvirert transport til pasienter som av helsemessige årsaker må
ha et tilrettelagt transporttilbud.
Avslutningsvis vil jeg ta med at
det er viktig at brukerne benytter seg av sin klagerett og sender
klage dersom man mener rettighetene til pasientreiser ikke er oppfylt.
En klage vil først behandles av det pasientreisekontoret som har behandlet
saken. Dersom klager ikke gis medhold, sendes klagen videre til
fylkesmannen i gjeldende fylke for endelig behandling.
Kjersti Toppe (Sp) [12:40:56]: Når Helse Fonna unnlét å få
til ein avtale med taxinæringa for folk på Tysnes som skal reisa
med rekvisisjon, slik at dei pasientane som skulle f.eks. verta
innlagde eller koma til ei undersøking, måtte leggja ut tusenvis
av kroner sjølve, var Helse Fonna si framferd da i tråd med lovas
forskrift? Eller hadde ikkje Helse Fonna anledning til å lata vera
å sikra ei ordning slik at desse pasientane kunne unngå å måtta
betala sjølve? Det er spørsmålet mitt. Kan eit helseføretak opptre
på den måten?
Statsråd Bent Høie [12:41:49]: Det er selvfølgelig ikke ønskelig
at det ikke oppnås enighet mellom et helseforetak og taxinæringen
i slike spørsmål, men dette er også saker der jeg tror representanten
forstår at det er to parter som har forhandlinger om priser og vilkår.
Det er veldig uheldig at det oppstår den typen perioder som her er
oppstått, der det ikke er en avtale på plass, noe som går ut over
pasientene. Men nå er det funnet en løsning, og avtalen er kommet
på plass.
Jeg tror også jeg vil advare mot
en situasjon der en setter taxinæringen i den posisjonen at de har
vetorett på vilkår, og at det ikke er en reell forhandling mellom
taxinæringen og foretakene. Da tror jeg at representanten vil oppleve
at unødvendig mye penger går i taxinæringens lommer istedenfor til
pasientbehandling.
Kjersti Toppe (Sp) [12:42:43]: Det er jo ikkje funne ei varig
løysing på Tysnes. Ved at taxinæringa har gitt seg fordi dei tenkte
det må vera eit forsvarleg tilbod overfor pasientane, tok dei ansvaret
som Helse Fonna ikkje tok.
Spørsmålet mitt vart det ikkje svart
på. Det er klart at det ikkje er ønskjeleg med ein slik situasjon,
det forstår alle. Men spørsmålet mitt var prinsipielt: Kan eit helseføretak
berre seia at her inngår vi ingen avtale, her skyver vi denne problemstillinga
over på pasientane, som må leggja ut opptil 8 000 kr for å koma
seg til nødvendig helsehjelp? Er det lov etter lov og forskrift
for eit helseføretak å unngå å inngå ein avtale, uansett kva som
er grunnen? Eg skjøner at det er forhandlingar og sånt, men har
eit helseføretak anledning til å skyva dette over på pasientane
om det ikkje kjem til ei løysing?
Statsråd Bent Høie [12:43:47]: For det første vil jeg være
veldig forsiktig med å fordele ansvar i en sak der det er to parter
som forhandler, og der det helt åpenbart er sterke økonomiske interesser
inne i bildet. Så jeg slutter meg ikke til den beskrivelsen av hvem
som vil pasientene vel, som representanten her kom med.
Så svarte jeg på representantens
spørsmål i mitt første svar: Etter lovens § 2-6 og forskriften er
utgangspunktet at pasienter og andre brukere har rett til dekning
av nødvendige utgifter når de må reise til og fra behandling. Rettigheten
er begrenset til en økonomisk godtgjørelse, og gir ikke pasientene
rett til rekvirert transport. Men det er likevel sånn at alle helseregionene
har organisert et tilbud om rekvirert transport for pasienter som
av helsemessige årsaker må ha et tilrettelagt transporttilbud. Sånn
vil det være fortsatt.
Så håper jeg også at vi unngår den
type situasjoner som har oppstått i Tysnes, og begge parter har
et ansvar for at det ikke skjer.
Fra representanten
Freddy de Ruiter til kunnskapsministeren:
«Det jobbes med å starte en ny folkehøgskole
på Evje. Skolen skal fokusere på å hjelpe ungdom som sliter med overvekt,
til livsmestring og endring av livsstil. Det vil også forebygge
utenforskap. Etterspørselen etter et slikt tilbud er stort, og det
foreligger en rekke helsefaglige anbefalinger. Dette vil hjelpe
den enkelte og føre til store besparelser for samfunnet. Skolen
har bred politisk støtte lokalt og regionalt.
Hvordan kan statsråden bidra til
at dette viktige tilbudet på Evje kan komme i gang så raskt som
mulig?»
Presidenten: Dette
spørsmålet er utsatt.
Presidenten: Dette
spørsmålet, fra representanten Ruth Grung til kunnskapsministeren,
vil bli besvart av helse- og omsorgsministeren på vegne av kunnskapsministeren,
som er bortreist.
Ruth Grung (A) [12:45:03]: «I Hordaland går nå mer enn hver
tiende elev på privat videregående skole. Det er den høyeste andelen
i landet. De private skolene opprettes i Bergen sentrum. Fylkeskommunen
må velge mellom å la være å ha skoler i sentrum eller legge ned
skoleplasser i distriktene. Ungdom i distriktene, de med dårlige
karakterer eller de med foreldre som ikke har råd til privat skole, er
taperne.
Er ikke statsråden bekymret for
at dette vil øke forskjeller, gi ungdom færre valgmuligheter og
føre til at færre gjennomfører videregående opplæring?»
Statsråd Bent Høie [12:45:41]: Godkjenningsordningen etter
friskoleloven er skjønnsmessig. Godkjenning skal ikke gis dersom
det vil få negative konsekvenser for vertskommunen eller vertsfylket.
Dette følger av dagens friskolelov og er en videreføring av den
praksis som gjaldt under den tidligere privatskoleloven. Jeg mener
regelverket legger til grunn en rimelig balanse mellom hensynet
til vertskommunen og vertsfylket på den ene siden og hensynet til
ungdommens muligheter til å velge mellom forskjellige skoler på
den andre siden.
Fylkeskommunen har det overordnede
ansvaret for den videregående opplæringen og må ha et bredt spekter
av opplæringstilbud som ivaretar den lovpålagte plikten til å ta
hensyn til bl.a. søkernes ønsker og samfunnets behov. En begrunnet
innsigelse om at etablering av en friskole vil gjøre det vanskelig
å opprettholde et desentralisert tilbud som følge av sviktende elevgrunnlag,
vil være relevant i søknadsbehandlingen. Departementet ønsker ikke
at økte muligheter til å etablere friskoler skal føre til at det
blir vanskeligere for de elevene som ønsker det, å velge en offentlig
skole. I vurderingen av konsekvensene for skolestrukturen er det
derfor relevant å se på tilknytning til nærskolen og rimelig reisevei
for den gruppen elever som ønsker å gå på en offentlig skole.
Godkjente friskoler skal stå åpne
for alle søkere som kvalifiserer til inntak i den offentlige skolen.
Inntak til friskoler i byene gjelder altså uavhengig av hvor i landet
eller hvor i fylket søkeren bor. Friskoleloven har også en klar øvre
grense for egenbetaling fra elevene. Dette bidrar til at friskoler
kan være et reelt alternativ for de aller fleste. I motsetning til
offentlige skoler er det ikke et krav at friskolene rangerer søkerne
etter poeng ved inntaket. Det er derfor ingen grunn til at ungdom
med lave karakterer kommer dårligere ut som følge av at det godkjennes
frittstående skoler. Likeså ser jeg ingen grunn til at økte valgmuligheter
skal føre til at færre gjennomfører videregående opplæring – tvert
imot.
Jeg vil også vise til at over halvparten
av elevene i private videregående skoler i Hordaland er elever ved
skoler godkjent på grunnlag av livssyn, en anerkjent pedagogisk retning
eller ved skoler som tilbyr opplæring særlig tilrettelagt for funksjonshemmede.
Over halvparten som velger et privat tilbud, velger altså et reelt
alternativ til den offentlige skolen. Jeg mener dette viser at friskolene
gir elevene økte valgmuligheter på viktige områder i deres liv.
I Hordaland er andelen elever som
går på en privat videregående skole, noe høyere enn i andre fylker.
Jeg er likevel ikke bekymret for at dette skal virke negativt på
ungdommens valgmuligheter eller gjennomføringen av videregående
opplæring i Hordaland.
Ruth Grung (A) [12:48:18]: Det er helt rett at i løpet av
de åtte årene de borgerlige styrte, ble det godkjent veldig mange
nye private skoler, så det som nå beskrives, er liksom nye skoler.
Men ministeren er ikke bekymret. Situasjonen er at 1 900 private
skoleplasser er i Bergen sentrum. De har konsesjon til å drive videregående
skole og får tilskudd per elev som er evigvarende. De fikk nå f.eks. omgjort
skoleplasser fra studiespesialiserende til å bli påbygg, som ikke
er ønsket. Fylkeskommunen har ikke lenger muligheter til å oppfylle
sitt samfunnsmandat ved å tilby gode nok valgmuligheter når det
gjelder bredde i fag eller det å ha nok plasser i distriktene kontra
i byene. Når man ser resultatet og hvordan det har blitt nå, er
det ikke da behov for å sette inn tiltak for å begrense de private
og øke muligheten for det offentlige til å styre?
Statsråd Bent Høie [12:49:27]: Jeg mener at dagens lov nettopp
balanserer disse hensynene, som vil bli vektlagt når de ulike skolene
søker om godkjenning. I Hordaland har også søkerne mulighet til
å søke seg inn på videregående skoler i hele fylket, helt uavhengig
av bosted, så derfor er det vanskelig å se at påstanden om reduserte valgmuligheter
er en følge av friskoleklasser i Bergen. Når en ser på antall plasser
som er godkjent, er det slik at under Stoltenberg II-regjeringen
ble det godkjent 725 plasser i Hordaland, som er 20,8 pst. av dagens
totale plasser, mens så langt er det godkjent 66 elevplasser under
regjeringen Solberg. Det viser også at den avveiningen som ligger
i dagens lov, er en videreføring av den praksis som var under forrige
regjering.
Ruth Grung (A) [12:50:30]: Tidligere har ministeren som nestleder
i Høyre uttalt at han er åpen motstander av en slik utbyttebegrensning
som det i dag er i skolen. Man har også uttalt at valgfrihet for
elevene er positivt, for det kan påvirke innholdet. Men realitetene
nå i Hordaland er at bergensere har veldig få valgmuligheter – eller
eventuelt en god økonomi, sånn at en kan gå på de private skolene.
Det offentlige skoletilbudet er begrenset, samtidig som man har
redusert skoletilbudet i distriktet for å finansiere iallfall noe
tilbud i Bergen. Har vi ikke nå nådd en grense i forhold til det
ideelle målet om valgfrihet, og hvilke grep vil ministeren ta? Når
man reduserer antall plasser, må det offentlige redusere offentlige
studieplasser, ikke blant de private. De har ikke noe handlingsrom, ikke
noen myndighet til å sørge for at alle 16- og 18-åringer får det
beste tilbudet og mulighet til å fullføre videregående opplæring.
Statsråd Bent Høie [12:51:32]: Når det gjelder uttalelsen
om utbytte, tror jeg den må være gammel – veldig gammel! Som leder
av Høyres programkomité for det programmet som gjelder i denne perioden,
var jeg en av dem som var ansvarlig for nettopp å få inn en mer
balansert politikk på dette området, som har vært med på å sikre
at også hensynet til tilbudet til andre elever enn de som går på
de private skolene, skal vektlegges i vurderingen, som i realiteten
er en videreføring av den balansen som også lå i den tidligere loven.
Jeg mener at dagens forbud mot å ta ut utbytte har en egen god begrunnelse,
som gjelder utdanning.
Så mener jeg at dette må være en
konkret vurdering basert på de søknadene som kommer. Nå finnes det
andre hensyn å ta også, f.eks. viser jeg i mitt svar til at en veldig stor
andel av disse elevplassene i Hordaland handler om livssyn, funksjonshemning
og reelle pedagogiske alternativer til den offentlige skolen. Det
er også viktige verdier å ta vare på i et samfunn.
Presidenten: Neste
spørsmål fra representanten Else-May Botten til kunnskapsministeren
besvares av helse- og omsorgsministeren på vegne av kunnskapsministeren.
Else-May Botten (A) [12:52:49]: «Flertallet, unntatt regjeringspartiene,
ba i 2017-budsjettet regjeringen komme tilbake med en vurdering
av hvordan et langsiktig og robust tilbud om høyere utdanning i
Kristiansund kan utvikles i samarbeid med eksisterende høgskoler
eller universitet, samt hvordan forprosjektet kunne gjennomføres.
Hva har regjeringen gjort for å
følge opp Stortingets vedtak og sikre det høyere utdanningstilbudet
på Nordmøre?»
Statsråd Bent Høie [12:53:19]: Høgskolen i Molde hadde i
2016 om lag 230 studenter i Kristiansund fordelt på petroleumslogistikk,
sykepleie og noen videreutdanninger. Høgskulen på Vestlandet har
tolv studenter som tar undervannsteknologi. I tillegg har Fagskolen
i Kristiansund ca. 200 studenter i ulike fag.
Høgskolesenteret i Kristiansund
ble stiftet i 2007 for å tilrettelegge for varierte studietilbud
i Kristiansund. Høsten 20l6 la styret fram en ny strategi med sikte
på etablering av Campus Kristiansund.
Det er i år bevilget 8,2 mill. kr
til høgskolesenteret. Tilskuddet skal gå til husleie, betaling for
IKT-tjenester og nettopp legge til rette for studietilbud i Kristiansund.
Høgskolesenteret har også noe tilskudd fra fylkeskommunen og Kristiansund
kommune.
Omleggingen i petroleumssektoren
har bidratt til utfordringer for arbeidslivet i Møre og Romsdal.
For å styrke konkurransekraften og utvikle bedre tjenester er det
nødvendig å styrke kompetansen i regionen.
For å følge opp Stortingets merknad
om høyere utdanning i Kristiansund har Kunnskapsdepartementet kontaktet
NTNU, Høgskolen i Molde og Høgskulen i Volda. Departementets vurdering
etter denne dialogen er at Høgskolen i Molde bør ha hovedansvaret
for et eventuelt langsiktig tilbud om høyere utdanning i Kristiansund.
Andre utdanningsinstitusjoner kan eventuelt supplere med spesielle
studietilbud som er etterspurt i arbeidslivet.
Tall fra Samordna opptak viser en
økning på 16 pst. på antall førstevalgsøkere ti1 Høgskolen i Molde.
Det er dermed 1,8 førstevalgsøkere per studieplass. I de lokale
opptakene er det i tillegg en økning på over 100 søkere.
Høgskolen i Molde har bl.a. valgt
å tilby et nytt bachelortilbud i marin logistikk og økonomi i Kristiansund
fra høsten 2017. Det har meldt seg 43 førstevalgsøkere første året
dette tilbudet utlyses. Høgskolen har også nytt tilbud i velferdsteknologi
i Kristiansund.
Disse positive søkertallene viser
at det er gode muligheter for å øke andelen med høyere utdanning
i Møre og Romsdal.
Else-May Botten (A) [12:55:30]: Jeg takker for svaret. Det
er viktig at vi tenker langsiktig når det gjelder den studieretningen
og det studietilbudet vi har hatt i Kristiansund. Vi ligger på ca.
4,5 pst. i arbeidsledighet i Kristiansund, noe som sier at det er
krevende, og ikke minst behov for, å bygge kompetanse slik at man
har muligheter for ny næringsutvikling.
Havet ligger tett på i mulighetsrommet,
og jeg tror mye spennende vil skje framover. Jeg tror at de i Kristiansund ønsker
å få en klarhet i at det er en langsiktighet i dette. Jeg skjønner
at også statsråden er opptatt av det – jeg ser at det har vært en
dialog, og man har landet på at Molde skal ha hovedansvaret – men
kan statsråden si hva som da konkret blir rigget når det gjelder
langsiktigheten i tilbudet framover?
Statsråd Bent Høie [12:56:36]: Representanten er inne på
noe helt vesentlig. Høgskolen i Molde har signalisert vilje til
å tilby nye studietilbud i Kristiansund, men høgskolen har imidlertid
ikke ressurser til å utvide og øke studietilbudet i Kristiansund
permanent over år. Høgskolen har derfor som forutsetning at det
gis tilstrekkelig og varig finansiering av studietilbudene.
Erfaringen med søkningen til studietilbudet
i petroleumslogistikk tilsier at studietilbudene i Kristiansund
bør være fleksible, fordi behovene i arbeidslivet varierer over tid.
Regjeringen vil derfor i kommende budsjettprosesser vurdere å styrke
Høgskolen i Molde med flere studieplasser som i tilfelle bør øremerkes
Kristiansund. Regjeringen legger fram revidert nasjonalbudsjett
i morgen. Dette vil gi Stortinget første mulighet til å vurdere
regjeringens arbeid med å styrke studietilbudet i høyere utdanning
i Kristiansund.
Else-May Botten (A) [12:57:31]: Jeg takker også for den konkretiseringen.
For min del er det viktig å kunne spørre statsråden om han faktisk
kan garantere at vi har et godt og fleksibelt studietilbud i Kristiansund.
For det er utrolig viktig, det har å gjøre med hva slags næringsutvikling
vi får framover, og det har å gjøre med økonomi. Jeg ønsker egentlig
bare en garanti for at vi kan ha det tilbudet også framover, og
at vi klarer å finne løsninger i den prosessen man nå er inne i
som vil stadfeste og gi en forutsigbarhet framover for høgskolesenteret.
Statsråd Bent Høie [12:58:13]: Regjeringen er enig i vurderingen
av at det er nødvendig å styrke studietilbudet i Møre og Romsdal,
og vi mener at det å gi en føring for at en økning av studieplassene
i Molde bør øremerkes Kristiansund, er viktig, også ut fra et regionalutviklingsperspektiv.
Revidert budsjett kommer i morgen.
Statsbudsjettet for neste år kommer til høsten. Som representanten
vet, så kan ikke jeg som statsråd si noe om innholdet i det før
det legges fram.
Else-May Botten (A) [12:58:45]: En garanti?
Statsråd Bent Høie [12:58:45]: Lytt på radio! (Munterhet
i salen)
Presidenten: Dette
spørsmålet, fra representanten Hege Haukeland Liadal til kunnskapsministeren,
vil bli besvart av arbeids- og sosialministeren på vegne av kunnskapsministeren,
som er på reise.
Hege Haukeland Liadal (A) [12:59:04]: «I 2013 var makspris
for barnehageplass 2 330 kroner pr. måned. I 2017 er den 2 730 kroner
pr. måned. Dette er en økning langt over prisjustering. I april
2016 opplyste SAFE at antallet barn som tas ut av barnehagene i
Stavanger kommune, økte og at flere av tilfellene ble begrunnet
med at foreldrene har dårlig råd.
Er statsråden bekymret for at de
stadig økende barnehageprisene kombinert med høy arbeidsledighet
øker forskjellene mellom dem som har jobb og ikke?»
Statsråd Anniken Hauglie [12:59:54]: Alle barn skal ha mulighet
til å få et barnehagetilbud av høy kvalitet, og vi vet at for noen
foreldre er pris en grunn til at de velger ikke å ha barna sine
i barnehage. Derfor har denne regjeringen gjennomført en styrking
av moderasjonsordningene som gjør at barnehage blir billigere eller
gratis med inntil 20 timer i uken for alle familier med lav inntekt.
Fra 1. mai 2015 ble rett til reduksjon
i foreldrebetalingen endret, slik at ingen familier skal betale
mer enn 6 pst. av husholdningens kapital- og personinntekt for en
barnehageplass. Formålet med endringen var å sikre en bedre sosial
profil på foreldrebetalingen og samtidig legge til rette for at
flere får mulighet til å benytte barnehage.
Fra 1. august 2015 ble det innført
en ny nasjonal ordning med gratis kjernetid i barnehage for alle
fire- og femåringer fra familier med lav inntekt. Ordningen er fra l. august
2016 utvidet til å omfatte treåringer fra familier med lav inntekt,
og inntektsgrensen ble satt til 417 000 kr fra samme dato. Per desember
2016 var det om lag 18 200 barn som var omfattet av regelverket
for gratis kjernetid.
Maksimalprisen for en barnehageplass
i 2017 er 2 730 kr per måned. I 2013 var maksprisen 2 330 kr per måned.
I 2017-kroner tilsvarer dette 2 587 kr. Maksprisen per måned for
en barnehageplass er således økt reelt med om lag 140 kr i perioden
2013–2017, dvs. om lag 5,5 pst.
SSB publiserte nylig en rapport
om foreldrebetaling i barnehager. Rapporten viser at en gjennomsnittlig
norsk husholdning betalte 2 374 kr for en barnehageplass i januar
2017. Sammenlignet med januar 2016 er dette en reell nedgang på
2 pst. Dette kan ha sammenheng med at ordningen med gratis kjernetid
for barn fra husholdninger med lav inntekt ble utvidet til også
å gjelde treåringer, noe som isolert sett senker gjennomsnittsbetalingen.
Stortingsrepresentanten viser til
en bekymringsmelding fra april 2016 om at antallet barn som tas
ut av barnehagen i Stavanger kommune, har økt. Jeg kan berolige
stortingsrepresentanten med at de siste tallene fra Statistisk sentralbyrå
viser noe annet. Andelen barn i alderen 1–5 år i barnehage i Stavanger
kommune per 15. desember 2016 var 90,4 pst. Dette er en økning med
1,4 prosentpoeng sammenlignet med tilsvarende periode i 2015. Dette
er for øvrig også en utvikling vi ser i hele landet, at andelen
barn i barnehagen øker.
Hege Haukeland Liadal (A) [13:02:31]: Mange av de arbeidsledige
på Vestlandet i dag er ikke i utgangspunktet lavinntektsfamilier.
De er i utgangspunktet vanlige familier med studielån, billån og
huslån, og mange av dem har barn. Mitt hovedspørsmål gikk på om
statsråden er bekymret for den økte forskjellen mellom dem som har jobb,
og dem som ikke har jobb, og konsekvensene det gir for de aktuelle
barnefamiliene.
Helt konkret: Hva har statsråden
gjort for disse familiene – altså familier som ikke i utgangspunktet
er lavinntektsfamilier – som rammes av at én forelder eller eventuelt
begge foreldrene går ut i arbeidsledighet? Hva har statsråden gjort
for å møte disse familiene?
Statsråd Anniken Hauglie [13:03:29]: Spørsmålet gikk jo på
om jeg var bekymret for de stadig økende barnehageprisene kombinert
med ledighet. Som jeg viste til i mitt hovedsvar, har barnehageprisene
økt med om lag 5,5 pst. Mange av satsingene må selvfølgelig også
ses i sammenheng med andre ordninger: redusert foreldrebetaling
for familier med lav inntekt, helt likeverdig behandling av kommunale
og ikke-kommunale barnehager, et mer fleksibelt barnehageopptak
osv.
Det viktigste vi kan gjøre for de
personene som mister jobben, er å sørge for at vi får dem raskt
inn i arbeidslivet igjen. Det gjør vi gjennom å trygge de jobbene
som finnes, men også ved å legge til rette for at det skapes nye
jobber. Nå ser vi at ledigheten går ned for femte måned på rad –
i hele landet og i flere bransjer. Vi ser også at optimismen nå
stiger i Rogaland. Vi så store, fine oppslag i avisene i går om
hvordan bedriftene igjen begynner å ansette. Det viktigste vi kan
gjøre for den gruppen, er å sørge for at de raskt kommer seg i jobb
etter at de har blitt rammet av ledighet.
Hege Haukeland Liadal (A) [13:04:33]: Vi kan gå til en annen
del av Rogaland. Vi kan gå til Egersund. Der sier ordføreren at
barna tas ut av f.eks. skolefritidsordningen, barnehagen og kulturskolen
på grunn av arbeidsledigheten.
For å stille spørsmålet mitt litt
annerledes: Er ministeren bekymret for at barn med arbeidsledige
foreldre er mindre aktive i f.eks. kulturskolen?
Statsråd Anniken Hauglie [13:05:03]: Ja, vi skal alle være
bekymret dersom foreldrenes inntekter reduserer barns mulighet til
å delta. Når det gjelder arbeidsledige foreldre, er vår fremste
oppgave å sørge for at de raskt kommer seg ut i jobb. Men i den
perioden man ikke har jobb og har lav inntekt, er det andre ordninger
som det er viktig at vi målretter. Det er bakgrunnen for at regjeringen har
vært opptatt av å gjøre det billigere for familier med lave inntekter
å få barnehageplass. Vi har vedtatt skjermingsordninger for tre-,
fire- og femåringene. Man har også prøveordninger når det gjelder
SFO flere steder i landet. Vi er opptatt av at de som har dårlig
råd, skal få redusert betaling på viktige tjenester.
Kulturskolen: Ja, tilsvarende –
vi er opptatt av å skjerme de familiene som har dårlig råd. Ledige
foreldre må raskt komme seg i jobb, og så skal man skjerme familiene i
den perioden de har lave inntekter, gjennom ordninger som er tilpasset
deres inntektsnivå.
Kirsti Bergstø (SV) [13:06:17]: «I regjeringens høringsnotat
om anbud av attføringstiltak het det at «flere frivillige og private
tilbydere bør slippes til». Tidligere statsråd Eriksson sa til NRK
i mai 2014: «Vi åpner opp for å slippe til gode krefter som Pøbelprosjektet,
sosiale entreprenører, Kirkens Bymisjon og Røde Kors for å bli med
på å kvalifisere ungdom inn i arbeidslivet.»
Kan statsråden vise konkret til
om det er kommet noen nye frivillige eller ideelle leverandører
og eventuelt navngi disse nye ideelle leverandørene som er kommet
til?»
Statsråd Anniken Hauglie [13:06:59]: Målet med å bruke konkurranse
i anskaffelsen av avklarings- og oppfølgingstjenester er å ta i
bruk den arbeidsmarkedskompetansen vi har for at flere skal komme
i arbeid. I en konkurranse er det de beste tilbyderne som får oppdraget.
Leverandørene må med jevne mellomrom dokumentere og vise i praksis
at de kan levere kvalitativt gode arbeidsmarkedstjenester som gir
resultater. Anskaffelser sikrer at ulike leverandør- og kompetansemiljøer
kan konkurrere på like vilkår, og at tilskuddene som gis, er innenfor
statsstøtteregelverket. I en slik konkurranse er prisen som avtales,
et lovlig tilskudd.
Resultatet av konkurransen er et
større mangfold av leverandører og kompetansemiljøer. Målet var
ikke bare å legge til rette for ideelle aktører; også gode private
tilbydere skulle slippes til. Halvparten av avtalene er inngått med
attførings- og vekstbedrifter. Det er også inngått avtaler med ideelle
leverandører, selv om antallet ideelle leverandører er redusert
i takt med at det har blitt færre leverandører totalt. Blant ideelle
er det inngått avtaler med Blå Kors, Adaptor, Kirkens Bymisjon og
Fossheim Verksteder. Regionale avdelinger av Fretex har vunnet anbud
i flere fylker.
Arbeids- og sosialdepartementet
har gitt Proba samfunnsanalyse AS i oppdrag å evaluere iverksettingen
av de nye avklarings- og oppfølgingstiltakene. Det foreligger nå en
delrapport som omhandler hvordan Arbeids- og velferdsetaten har
utformet konkurransen for å oppnå forenkling, mangfold i leverandørmarkedet
og et godt tilbud til brukerne. Hovedkonklusjonen er at Arbeids-
og velferdsetaten har utformet anskaffelsene på en god måte.
Det framgår av evalueringen at målet
om kvalitet ble ansett som svært viktig, og dette ble også godt
ivaretatt i anskaffelsesprosessen. Blant annet ble kvalitet vektet
høyere enn pris i tildelingskriteriene, og det har vært satt klare mål
for hvilke resultater som skal oppnås. Det ble også inngått lange
kontrakter for å sikre økonomisk forutsigbarhet for leverandørene.
Regjeringen har en samarbeidsavtale
med ideelle og frivillige organisasjoner og KS hvor det også avholdes jevnlige
dialogmøter.
Kirsti Bergstø (SV) [13:09:13]: Her gjentas argumentet om
kvalitet og mangfold. Magasinet Velferd hadde en gjennomgang i juni
i fjor der de viser at situasjonen har gått fra mangfold til enfold,
og det blir dokumentert hvordan ideelle og lokale aktører taper
terreng, mens de store vinner fram.
Statsråden nevner at Fretex har
vunnet noen anbud, men de var jo allerede i sektoren som forhåndsgodkjent aktør.
Vi vet at bemanningsselskapet Adecco, med Pøbelprosjektet som underleverandør,
har vunnet anbud i Agder og Møre og Romsdal, men det samarbeidet
kan jo ikke kalles ideelt, fordi Pøbelprosjektet har blitt kjøpt
opp av den kommersielle helsekjeden Aleris AS etter at anbudene
ble vunnet.
Vi frykter en utvikling som snevres
inn. Jeg lurer på om statsråden likevel kan si seg tilfreds med
tilfanget av såkalte nye frivillige aktører?
Statsråd Anniken Hauglie [13:10:16]: Ideelle leverandører
og sosiale leverandører ble på forhånd ønsket inn på dette markedet,
men antallet som har levert anbud, har vært lite, og de som har
vunnet fram, har vært færre. Vinnerne har vært leverandører som
over tid har opparbeidet seg kompetanse på området. Én forklaring
på det kan være at det tidligere har vært vanskelig for nye aktører
å tilby arbeidsmarkedstjenester, siden markedet har vært dominert
av forhåndsgodkjente leverandører, attførings- og vekstbedrifter.
Formålet her har også vært å få
på plass et best mulig tilbud til Navs brukere, uavhengig av om
leverandøren er en attføringsbedrift, Blå Kors eller en kommersiell
leverandør. Hensikten har vært å åpne opp for at flere som tidligere
ikke har hatt adgang til dette markedet, skal få muligheten til
å komme inn og tilby gode tjenester til brukerne, uavhengig av driftsform.
Men ideelt sett: Ja, jeg skulle ønske at enda flere ideelle også
hadde vært med i konkurransen, men slik har det altså ikke vært.
Kirsti Bergstø (SV) [13:11:19]: SV frykter at konsekvensen
av anbud for attføringsbedrifter blir den samme som vi har sett
på andre velferdsområder, som barnevern, barnehager og asylmottak,
nemlig en kommersialisering der de store aktørene vinner fram på
bekostning av de små, de lokalt funderte og de ideelle. Tidligere
har vi utfordret statsråd Horne på om hun har oversikt over hvor pengene
innenfor barnevernet tar veien. Der er svaret at det er ikke viktig
hvem som gir en tjeneste, og det ble også avslørt at det ikke finnes
noen kontroll med hvor mye penger som når velferdsprofitører, og
hvor mye penger som når ungene.
Da er det naturlig å spørre arbeidsministeren
om det finnes noen oversikt over hvor stor andel – eller hvor mye –
som skulle gått til oppfølging av folk, men som i dag hentes ut
som profitt.
Statsråd Anniken Hauglie [13:12:12]: Som jeg sa i mitt første
svar: Halvparten av avtalene som er inngått, er inngått med attførings-
og vekstbedrifter. I tillegg er det inngått avtaler med ideelle
aktører, som jeg også nevnte i mitt første svar.
I anbudsprosessen har man vektlagt
kvalitet høyere enn pris – 60/40. Det betyr at i valg av leverandører
har kvalitetsaspektet vært viktigere for Nav enn prisaspektet. Jeg føler
meg ganske trygg på at tjenester til brukerne vil bli bedre når
man også må konkurrere om dem – det er ikke bare konkurransen, men
det er det at man regelmessig må dokumentere de resultatene man
har. Jeg har møtt attføringsbedrifter som sier at de er glade for
dette, for de har aldri før blitt målt på resultater. De kan ikke
engang fortelle hvilken utvikling de selv har hatt tidligere, for
man har jo ikke hatt statistikk på resultatene sine. Det stilles
for første gang nå krav om dokumentasjon.
Mange har ikke vært inne på markedet
før. Flere kommer inn, og det tror jeg vi alle skal være glade for.
Så skal Nav følge opp at man også leverer det som er bestilt.
Rigmor Aasrud (A) [13:13:26]: Jeg tillater meg å stille følgende
spørsmål til arbeids- og sosialministeren:
«Private aktører har vunnet anbud på avklarings-
og oppfølgingstiltakene, bl.a. Din Utvikling AS som ifølge hjemmesiden
har «over 300 karriereveiledere over hele landet [...]». Disse skal
ikke være ansatt på ordinære vilkår, men fungerer som «samarbeidspartnere»
via enkeltpersonforetak.
Frykter statsråden at dette gir
konkurransefordeler vis-à-vis selskaper med ansatte på ordinære
vilkår, eller gir forretningsmodellen innovasjonskraft til attføringsfeltet?»
Statsråd Anniken Hauglie [13:14:07]: Igjen er målet med å
bruke konkurranse i anskaffelsen av avklarings- og oppfølgingstjenestene
å ta i bruk den arbeidsmarkedskompetansen vi har, for at flere skal
komme i arbeid. I en konkurranse er det de beste tilbyderne som
får oppdraget. Leverandørene må med jevne mellomrom dokumentere og
også vise i praksis at de kan levere kvalitativt gode arbeidsmarkedstjenester
som også gir resultater for brukerne. Anskaffelsene skal sikre at
ulike leverandør- og kompetansemiljøer kan konkurrere på like vilkår,
og at tilskuddene som gis, er innenfor statsstøtteregelverket. Ved slik
konkurranse er prisen som avtales, et lovlig tilskudd.
Arbeids- og sosialdepartementet
har gitt Proba samfunnsanalyse AS i oppdrag å evaluere iverksettingen
av de nye avklarings- og oppfølgingstiltakene. Det foreligger en delrapport
som omhandler hvordan Arbeids- og velferdsetaten har utformet konkurransen
for å oppnå forenkling, mangfold i leverandørmarkedet og et godt
tilbud til brukerne. Hovedkonklusjonen i evalueringen er at Arbeids- og
velferdsetaten har utformet anskaffelsene på en god måte.
Etter regelverket for anskaffelser
kan det som hovedregel ikke stilles krav til hvordan en leverandør
organiserer virksomheten. Jeg legger likevel til grunn at kvaliteten
på de tjenestene som selskapet leverer, blir ivaretatt, og at virksomheten
for øvrig er i tråd med lover og regler.
Arbeids- og velferdsetaten har informert
meg om at det er inngått en avtale om levering av avklarings- og
oppfølgingstiltak med Din Utvikling AS. Som representanten Aasrud
peker på, har det vært stilt spørsmål ved hvordan Din Utvikling
AS driver, og ved organiseringen av selskapet. Under henvisning
til kontrakten har Arbeids- og velferdsetaten tatt opp spørsmålet
omkring arbeids- og ansettelsesvilkår med Din Utvikling AS og vurderer
nå selskapets redegjørelse.
Din Utvikling AS må oppfylle de
kontraktfestede forpliktelsene selskapet har inngått overfor Arbeids-
og velferdsetaten, og være i stand til å bære det hele og fulle
ansvaret for kvaliteten på tjenestene og resultatene av innsatsen.
Jeg vil nå avvente etatens oppfølging av denne konkrete saken.
Rigmor Aasrud (A) [13:16:09]: Jeg må si at statsrådens svar
overrasker meg ganske mye. Her ser vi en uthuling av det som er
den norske arbeidslivsmodellen, der bedrifter som gir tilbud til
det offentlige, skal ha fast ansatte. Da vil jeg spørre statsråden
helt direkte: Mener statsråden at en utvikling der man oppretter
enkeltpersonforetak for å levere tjenester til det offentlige, er
greit?
Statsråd Anniken Hauglie [13:16:40]: Som jeg sa i mitt hovedsvar,
gjennomgår nå Arbeids- og velferdsetaten denne konkrete saken. Jeg
skal ikke forhåndskonkludere hva som blir resultatet av det. Det
er i dag slik at vi har bestemmelser i loven om ansettelsesform
– man har fast, og man har midlertidig – og det er klart at Din
Utvikling AS, som alle andre, må følge lovverket når det gjelder
ansettelsesformer. Man kan ikke stille vilkår om organisasjonsform
i dag, men jeg forutsetter for øvrig at alle selskaper leverer tjenester
innenfor lovverket.
Jeg tror også vi må være klar på,
innenfor både dette området og andre områder, at det ikke er gitt
at alle firmaer vil kunne være selvforsynte med all type kompetanse.
Det kan være spesialkompetanse som det ikke vil være hensiktsmessig
for selskapet å ansette fullt, men der man kan leie inn på mindre
stillingsbrøker, uten at man dermed kan si at man undergraver hele
samfunnsmodellen. Men jeg vil nå avvente den redegjørelsen som etaten
kommer med, før jeg skal trekke noen endelig konklusjon om dette.
Rigmor Aasrud (A) [13:17:44]: Jeg skjønner for så vidt at
statsråden kan gjemme seg bak at man nå har en utredning i den konkrete
saken, men hvis man går inn på Difis hjemmesider, er det gitt noen
råd for hvordan det offentlige skal anskaffe tjenester, også på
helse- og omsorgsfeltet. Mener statsråden at det er hensiktsmessig
at det opprettes enkeltpersonforetak i stedet for at man ansetter
folk fast i bedrifter som leverer til det offentlige, når det ser
ut til å bli hovedregelen og ikke et enkeltunntak for en enkelt
stilling?
Statsråd Anniken Hauglie [13:18:23]: Nei, som hovedregel
er det faste ansettelser som skal gjelde, men så kan man fra tid
til annen naturligvis ta inn folk på midlertidige ansettelser. Man
kan også leie inn hvis man trenger det, men at det skal være en
hovedregel med enkeltpersonforetak, mener jeg ikke er ønskelig.
Men det kan jo også  – i dette tilfellet skal jeg ikke si det for
sikkert nå, før jeg kjenner den saken godt nok og får redegjørelsen
– være behov for selskaper å leie inn spesialkompetanse der man
kanskje ikke har behov for kompetansen hundre prosent, men man har
behov for det i mindre stillingsbrøker enn det. Men i denne konkrete
saken gjennomgår nå etaten avtalen, og jeg vil avvente redegjørelsen
som kommer derfra.
Lise Christoffersen (A) [13:19:14]: Mitt spørsmål til arbeids-
og sosialministeren er som følger:
«Drammen er byen i Norge med høyest andel
barn som vokser opp i fattigdom. 2 184 barn (17 pst.) vokser opp
i husholdninger med vedvarende lavinntekt. På landsbasis er nesten
100 000 barn i samme situasjon, ifølge SSB. Samtidig ser vi at regjeringens
skattekutt kommer de rikeste i Norge til gode, at ledigheten er
rekordhøy og sysselsettingen rekordlav. Forskjellene mellom folk
øker.
Mener statsråden at det er en politisk
oppgave å redusere forskjellene mellom folk?»
Statsråd Anniken Hauglie [13:19:55]: La meg først presisere:
Skattelettelsene kommer alle lag av befolkningen til gode. Det er
heller ikke korrekt å si at ledigheten er rekordhøy, selv om den
er høy til norske forhold å være. Den har vært høyere før, og den
går nedover nå, for femte måned på rad, i flertallet av landets
fylker. Det er etterspørsel etter folk i flere bransjer, og det
er stigende optimisme i næringslivet. Det skal vi alle være glade
for, også fordi dette er viktig for det representanten tar opp i
sitt spørsmål.
Tilknytning til arbeidslivet er
det viktigste virkemiddelet for å forebygge lavinntekt og fattigdom.
De viktigste grepene vi kan ta for å motvirke og forebygge at fattigdom går
i arv, er å sørge for en god skole til barna, og at foreldrene deres
er i jobb.
Norge har det siste tiåret opplevd
to økonomiske nedgangstider som har hatt stor betydning for arbeidsmarkedet.
I 2008–2009 var det finanskrisen, hvor ikke bare fallet i sysselsettingsraten,
men også veksten i utenforskap blant unge startet for fullt. Norsk
økonomi hadde knapt kommet over denne krisen da vi fikk oljeprisnedgangen
i 2014, som ga ny økning i ledigheten og ytterligere nedgang i sysselsettingsraten.
Vi må gjøre oss mindre oljeavhengige
og sørge for at vi får flere ben å stå på. Det er derfor regjeringen
har lagt til rette for de nødvendige omstillingene som nå finner
sted, gjennom en aktiv arbeidsmarkedspolitikk, satsing på forskning
og kunnskapsutvikling, infrastrukturutbygging, regelendringer og
skattelettelser.
Vi begynner nå å se resultatene
av regjeringens politikk, både ved at ledigheten går ned, og ved
at optimismen går opp.
Man kan ikke snakke om ulikhet og
forskjeller uten å snakke om innvandring. Innvandrere fra lavinntektsland
er i liten grad i jobb, mange av dem jobber for lite eller for kort.
For å motvirke fattigdom må flere av dem raskere integreres i arbeidsmarkedet.
Regjeringen prioriterer derfor arbeidsretting i introduksjonsprogrammet
og norskopplæringen. Det utvikles nå et hurtigspor inn i arbeidslivet
for flyktninger med etterspurt kompetanse, og det satses på yrkesveiledning
i mottak. Rask kartlegging av godkjenning av utenlandsk kompetanse,
kvalifisering og utdanning er også viktig.
Norge er og skal fortsatt være et
land med små forskjeller. Derfor vil regjeringen prioritere høy
sysselsetting og lav ledighet, en god skole og gode helsetjenester
også framover.
Lise Christoffersen (A) [13:22:13]: Jeg takker for svaret.
Alltid når vi snakker om barnefattigdom,
virker det nesten som om regjeringa prøver å skyve innvandrere foran
seg, fordi det da liksom ikke er så farlig. Sett i det lyset er
det grundig dokumentert at kontantstøtte er en av de viktigste hindringene
mot at fattige barn går i barnehage. Det gjelder i høyeste grad
i Drammen, der bare 42 pst. av innvandrerkvinnene er i jobb.
Høyre og Fremskrittspartiet har
kuttet i flere stønader, både til uføre og til enslige forsørgere,
tatt feriepengene fra de arbeidsledige og dermed bidratt til mer
fattigdom. Det jeg da ikke skjønner, er hvorfor det er så vanskelig
å få fjernet kontantstøtten, som faktisk fungerer som en fattigdomsfelle
for de mest utsatte barna.
Statsråd Anniken Hauglie [13:23:05]: Det spørsmålet er det
nesten fristende å sende i retur: Hvordan kan det ha seg at Arbeiderpartiet
ikke klarte å kvitte seg med kontantstøtten da de selv satt i regjering
– i en flertallsregjering? Det var sannsynligvis fordi det var et
parti i den konstellasjonen som ønsket å beholde den, på samme måte
som det er ulike synspunkter på kontantstøtten også på borgerlig
side. Jeg tror man overdriver kontantstøttens betydning. Det er
tross alt relativt få år man har kontantstøtten.
Representanten Christoffersen sier
at vi skyver innvandrerne foran oss. Nei, vi skyver ikke innvandrerne
foran oss, men skal man klare å gjøre noe med fattigdom, sosial ulikhet
og sosiale forskjeller, må man se på hva som er årsakene til det,
og det er ikke høy innvandring til landet. For mange innvandrere
er utenfor arbeidslivet eller jobber lite eller for kort. Det betyr
at skal vi forebygge fattigdom blant barn, må vi sørge for at foreldrene
deres raskere integreres i jobb. Det gjør vi med arbeidsrettingen
Intro, gjennom etablering av hurtigspor og gjennom de tiltakene som
er vedtatt i forbindelse med integreringsmeldingen.
En god skole er det som skal forebygge
fattigdom og sørge for at den ikke går i arv. Jeg vil i aller høyeste
grad si at vi ikke skyver innvandrerne foran oss, men tvert om finner
gode løsninger på hvordan man skal integrere dem bedre, slik at
de blir selvforsørgende.
Lise Christoffersen (A) [13:24:20]: Takk for svaret.
Andre ministere har vært her tidligere
i dag og for så vidt hatt den samme opplistingen av alt som har
vært gjort, som det arbeidsministeren nå hadde. Men vi sitter igjen med
det faktum at det ikke virker. Det er interessant å se hvordan andelen
barn i fattige familier steg kraftig også under den forrige regjeringa
Høyre var med i, for så å falle og flate ut fra 2004 – i stort sett
hele den rød-grønne regjeringsperioden – for så igjen å gå i været
mer enn noensinne i 2013–2015. Selv om det er noen optimistiske
tegn, har vi fortsatt rekordhøy ledighet, et rekordhøyt antall fattige barn,
fallende sysselsetting og et økende antall ledige som nå mister
retten til dagpenger.
Hvis Høyre og Fremskrittspartiet
mot formodning fortsetter i regjering, skal skattefesten for de
rikeste fortsette. Så jeg lurer på: Har den tanken noen gang streifet
regjeringa at noen få av de over 20 mrd. kr som er gitt i skattekutt –
mest til de rike – heller kunne vært brukt til å gjøre noen fattige
barn litt lykkeligere?
Statsråd Anniken Hauglie [13:25:25]: Med forbehold om at
jeg ikke har detaljkunnskap om Arbeiderpartiets skatteprofil, er
vel – etter hva jeg forstår – Arbeiderpartiet med på mesteparten
av det. Store deler av den skattefesten er Arbeiderpartiet selv
med på, gjennom skatteforliket og annet.
Det er riktig at ulikheten gikk
noe ned under den forrige regjeringen, men det skyldtes bl.a. at
børsverdiene forduftet. Det var ingen fattige som fikk det bedre
av at papirverdiene på børsen forvitret, selv om det kanskje ser
bra ut på papiret.
Denne regjeringen gjør mye for å
redusere ulikhet. I tillegg til at vi nå jobber hardt og intenst
for å omstille norsk næringsliv til å kunne ansette flere, til at
vi skal få flere ben å stå på, har vi en storstilt satsing på skole,
som kanskje er det viktigste sosialpolitiske virkemiddelet vi har.
Vi målretter også andre viktige ordninger. Tidligere i spørretimen besvarte
jeg spørsmålet om gratisordninger innenfor barnehagesektoren, f.eks.
Det er summen av dette som gjør
at man får ned forskjellene. Det kommer ikke alltid fram av statistikken, men
det kommer til å hjelpe oss å nå dem som trenger det.
Per Olaf Lundteigen (Sp) [13:26:48]: «I 2014 satte Høyre-
og Fremskrittsparti-regjeringen attføringstilbudet rettet mot personer
med nedsatt arbeidsevne ut på anbud. Et av regjeringens formål med
anbudsutsettingen av attføringstiltak var flere ideelle aktører
og sosiale entreprenører. Anbudene er nå gjennomført i alle fylker.
Har resultatet av anbudsrundene
blitt at det i dag er flere ideelle aktører og sosiale entreprenører
som leverer attføringstjenester til Nav?»
Statsråd Anniken Hauglie [13:27:21]: Jeg viser til svaret
jeg ga til representanten Bergstø. Målet med å bruke konkurranse
i anskaffelsen av avklarings- og oppfølgingstjenester er å ta i
bruk den arbeidsmarkedskompetansen vi har, for at flere skal komme
i arbeid. I en konkurranse er det de beste tilbyderne som skal få
oppdraget. Leverandørene må med jevne mellomrom dokumentere og vise
i praksis at de kan levere kvalitativt gode arbeidsmarkedstjenester
som gir resultater. Anskaffelsene sikrer at ulike leverandør- og
kompetansemiljøer kan konkurrere på like vilkår, og at tilskuddene
som gis, er innenfor statsstøtteregelverket. Ved slik konkurranse
er prisen som avtales, et lovlig tilskudd.
Resultatet av konkurransen er et
større mangfold av leverandører og kompetansemiljøer. Målet var
ikke bare å legge til rette for ideelle aktører; også gode private
tilbydere skulle slippes til. Halvparten av avtalene er inngått med
attførings- og vekstbedrifter. Det er også inngått avtaler med ideelle
leverandører, selv om antallet ideelle leverandører er redusert
i takt med at det har blitt færre leverandører totalt. Blant ideelle
er det inngått avtaler med Blå Kors, Adaptor, Kirkens Bymisjon og
Fossheim Verksteder, og regionale avdelinger av Fretex har vunnet
anbud i flere fylker. Sosiale entreprenører har i liten grad deltatt
i anbudskonkurransen og har ikke nådd opp.
Arbeids- og sosialdepartementet
har gitt Proba samfunnsanalyse i oppdrag å evaluere iverksettingen
av de nye avklarings- og oppfølgingstiltakene. Det foreligger en
delrapport som omhandler hvordan Arbeids- og velferdsetaten har
utformet konkurransen for å oppnå forenkling, mangfold i leverandørmarkedet
og et godt tilbud til brukerne. Hovedkonklusjonen er at Arbeids-
og velferdsetaten har utformet anskaffelsene på en god måte.
Det framgår av evalueringen at målet
om kvalitet ble ansett som svært viktig, og dette ble også godt
ivaretatt i anskaffelsesprosessen. Blant annet ble kvalitet vektet
høyere enn pris i tildelingskriteriene, og det har vært satt klare mål
for hvilke resultater som skal oppnås. Det ble også inngått lange
kontrakter for å sikre økonomisk forutsigbarhet for leverandørene.
Regjeringen har en samarbeidsavtale
med ideelle og frivillige organisasjoner og KS, hvor det avholdes
jevnlige dialogmøter.
Per Olaf Lundteigen (Sp) [13:29:38]: Jeg hørte det svaret
på andres spørsmål. Jeg stilte et veldig kort spørsmål, om det i
dag har blitt flere ideelle aktører og sosiale entreprenører som
leverer attføringstjenester til Nav. Statsråden svarer ikke på det.
Det betyr etter min erfaring at det er blitt færre. Formålet med
anbudsutsettingen var større mangfold, og noen trodde at regjeringa
med det mente mer og større vekt på lokal forankring av de som gjør
jobben – og flere ideelle. Det som har blitt resultatet, som jeg
forstår av statsrådens svar, er færre med lokal forankring i fylke
og by – færre ideelle. Mitt spørsmål er da: Er dette et resultat
som regjeringa nå vil endre på i det videre arbeidet, eller er det
en utvikling man ser på som naturlig når man har innført dette konkurranse-
og anbudssystemet?
Statsråd Anniken Hauglie [13:30:40]: Jeg svarte på spørsmålet
i mitt hovedsvar, jeg kan gjenta det. Jeg sa at det også er inngått
avtaler med ideelle leverandører, selv om antallet ideelle leverandører
er redusert i takt med at det har blitt færre leverandører totalt
sett. Og så nevnte jeg hvem vi har inngått avtaler med.
Som jeg også sa til representanten
Bergstø, ønsket vi ideelle leverandører og sosiale leverandører
inn på dette markedet, men så har det vist seg at antallet som har
levert anbud, har vært få, og færre har vunnet fram. Man skulle ideelt
sett ønsket at det var flere som hadde levert inn anbud, og at flere
hadde vunnet, men det har vist seg ikke å være realiteten. En forklaring
på at det ikke har kommet nye delaktører til, kan være at det har
vært vanskelig for mange av dem å tilby tjenestene sine. Jeg håper
at flere ønsker å komme inn på markedet, at flere av de små kanskje kan
gå sammen, men det er opp til dem å vurdere hva de skal gjøre. Nå
skal vi fortsette å evaluere, det kommer en delrapport litt senere.
Så langt ser dette ut til å ha vært en vellykket prosess.
Kenneth Svendsen hadde her
overtatt presidentplassen.
Per Olaf Lundteigen (Sp) [13:31:48]: Vi er i hvert fall enige
om at det har blitt færre ideelle. Da arbeids- og sosialkomiteen
var på besøk i Buskerud og møtte Kirkens Bymisjon, var det unison
oppslutning om at dette skulle føre til flere ideelle organisasjoner,
fordi de ideelle organisasjonene kjenner forholdene, de har egne
fast ansatte som har fagkompetanse og blir i organisasjonen. Så
opplever vi altså at konkurranseutsettingen fører til større usikkerhet,
og at firmaer i stedet for å ha egne ansatte leier inn sjølstendig
næringsdrivende for å gjøre en businessjobb for selskapet som får
anbudet. Vi er i ferd med, også på dette feltet, å få en utvikling
hvor attføring blir butikk, det blir en forretningsidé å tjene penger.
Er det greit at denne utviklingen går videre?
Statsråd Anniken Hauglie [13:32:45]: Som jeg sa i mitt tidligere
svar, kan det være ulike grunner til at ideelle aktører ikke har
levert inn tilbud. Noen har oppgitt at de synes de er for små, at
de ikke har muskler nok til å kunne gjøre det. Som jeg sa i mitt
forrige svar, håper jeg at flere vurderer å gå sammen om å levere
inn tilbud. Men det er litt opp til de ideelle aktørene selv å beslutte
om de skal levere inn tilbud, og utforme anbudsdokumentene, eller ikke.
Jeg er opptatt av at man skal slippe flere til. Tidligere har det
vært vanskelig, for ikke å si umulig, å komme inn på dette markedet.
Vi er opptatt av at flere skal slippe til, at det skal være innovasjon
og utvikling også på dette området. Men vi ser at det ordinære arbeidsmarkedet
også er blitt en vanligere og vanligere tiltaksarena. Det kan være
noe av årsaken til at dette markedet nå endrer seg. Ut fra første
delrapport ser det ut som at prosessen har vært bra, og så gjenstår
det å se om kvaliteten har blitt så god som hensikten var. Jeg tror
og håper det, det er jo brukernes behov og interesser som må veie
tyngst i alt vi gjør.
Arild Grande (A) [13:33:58]: Jeg har følgende spørsmål til
kulturministeren: «De rike blir rikere, og det blir flere fattige
barn på Høyres og Fremskrittspartiets vakt. Cirka 100 000 barn opplever
en hverdag der foreldrene har vedvarende lav inntekt og må snu hver
krone. For disse familiene er det en stor utfordring når treningsavgiften skal
betales, når utstyr skal kjøpes, eller når alle de andre barna får
være med på turnering. Regjeringen har lovet disse barna at de skal
kunne delta på minst én fritidsaktivitet.
Hvordan sikrer statsråden at familiene
faktisk får innfridd løftet?»
Statsråd Linda C. Hofstad Helleland [13:34:34]: Frivillige
organisasjoner innenfor idrett og kultur står for de viktigste fritidsaktivitetene
for barn og unge. Deltakelse åpner for opplevelser, mestring, venner
og tilhørighet. Deltakelse i fritidsaktivitet har en betydelig positiv
virkning på barn og unges liv og utvikling. Derfor er bekjempelse
av barnefattigdom viktig for denne regjeringen.
I regjeringens strategi «Barn som
lever i fattigdom» prioriterer vi tiltak som legger til rette for
at alle barn og unge skal kunne delta i fritidsaktiviteter sammen
med jevnaldrende der de bor.
Regjeringen følger opp ved å styrke
ordninger og gi gode rammebetingelser, slik at det skapes aktivitetstilbud med
lav terskel for deltakelse.
I tillegg til å styrke de generelle
ordningene for frivilligheten har Kulturdepartementet en rekke tilskuddsordninger
som bidrar ti1 å styrke deltakelsen, og til å holde kostnadene nede
i lag, klubber og organisasjoner. Det er f.eks. tilskudd til tiltak
mot barnefattigdom. Ordningen er på 10 mill. kr og går til prosjekter
som kan bidra til at barn og ungdom fra inntektsfattige familier
kan delta i organiserte fritidsaktiviteter. Det er de såkalte LAM-midlene,
der tilskuddet er doblet siden 2013 og nå er på 337 mill. kr. Det
er midler som går direkte til idrettsklubbene for å holde kostnadene
nede, særlig for dem med lav inntekt, så det kommer dem til gode.
Vi har også Inkludering i idrettslag, en annen ordning som bidrar
til å få med alle. Denne ordningen har økt med 6 mill. kr siden
2013. Vi har tilskudd til friluftstiltak for barn og unge, vi har
Frifond for barn og unge. Så det har aldri blitt satset mer for
å forhindre at barn opplever utenforskap som følge av foreldrenes
dårlige økonomi enn det vi gjør nå. Det er jeg veldig glad for.
Men så må jeg også si at dette handler
ikke bare om penger, det handler om prioriteringer, det handler
om innsikt i, kunnskap om og forståelse for hva det å ha foreldre med
lav inntekt betyr for barns opplevelse av barndommen. Derfor må
myndigheter, ledere, trenere, foreldre – alle – spille på lag for
å holde standardene på et nøkternt nivå. Ikke minst må man involvere
barn og unge, ta hensyn til og involvere dem som ikke blir invitert
med inn, tilby å kjøre til trening hvis det er foreldre som ikke
har bil, låne bort utstyr – bidra der det er mulig.
Arild Grande (A) [13:37:35]: Det er ingen tvil om betydningen
av å delta i meningsfulle aktiviteter og hva det gjør for den enkelte
og for samfunnet. Det å ikke få muligheten til å være med på det
– ikke få muligheten til å være med på trening eller på fritidsaktiviteter
– gjør noe med selvfølelsen, og det er virkelig en alvorlig sak
når vi leser om barn som ikke får være med når de andre har sine
fritidsaktiviteter.
Det statsråden viser til, er tilskuddsordninger
der vi ser at det er flere søknader nå enn før som blir avslått.
Når statsråden viser til en ordning, er det merkelig at hun ikke prioriterer
å putte penger i den potten. Hvorfor er det sånn at statsråden ikke
følger opp de gode intensjonene, ei heller ambisjonene, om å styrke
tilskuddsordningene når hun selv viser til at det kanskje er det
mest treffsikre tiltaket?
Statsråd Linda C. Hofstad Helleland [13:38:44]: Det er ikke
noe enkelt svar på dette. Da jeg i går satt og googlet «barnefattigdom»,
kom det raskt opp et oppslag fra 2013. Det var tidligere statsminister
Torbjørn Jagland som gikk ut. Overskriften var: «Flere fattige med
rødgrønn regjering». Barnefattigdommen i Norge hadde økt fra de
rød-grønne inntok regjeringskontorene, og Torbjørn Jagland kritiserte
Arbeiderpartiet og regjeringen for manglende tiltak mot fattigdom.
Det viser at det er ikke noe «quick
fix». Det handler ikke bare om penger. Det handler om, som jeg sa
i mitt første svar, at vi alle må bidra på hvert vårt hold for å
hjelpe. Men sammen med samarbeidspartiene har vi økt Nasjonal tilskuddsordning
mot barnefattigdom til et historisk høyt nivå på 193 mill. kr. Det
har aldri før vært høyere, og det gjør at flere barn og unge får
muligheten til å delta i fritidsaktiviteter og ferier. Derfor har
det aldri vært en sånn styrking på dette feltet som det vi nå ser
under denne regjeringen.
Arild Grande (A) [13:39:52]: Vi var svært urolig over utviklingen
i andelen fattige barn under den rød-grønne regjeringen, og vi gjorde
det vi kunne for å bidra til å motvirke økte forskjeller. Det klarte
vi, mens under denne regjeringen ser vi at andelen fattige barn
øker fra 8,6 pst. i 2013 til 10 pst. nå. Vi ser at forskjellene
øker mer enn noensinne med regjeringens skatteopplegg. Med de verktøyene
som kulturministeren rår over, ser vi også at det påføres mer utgifter
til frivilligheten gjennom at vi har et stort etterslep på anlegg,
avkortingen i momskompensasjonen øker år for år under denne regjeringen,
og det er uforutsigbarhet når det gjelder momskompensasjonsordningen
for idrettsanlegg. Alt dette fører til uforutsigbarhet, men også
økte utgifter for idretten. Hvorfor er ikke statsråden opptatt av
å gjøre jobben sin på de områdene der hun faktisk har et ansvar,
som kan bidra til å sette idretten fri og redusere kostnader?
Statsråd Linda C. Hofstad Helleland [13:40:57]: Jeg tror
jeg må korrigere representanten Grande litt. Aldri før har det blitt
gitt så mye til norsk idrett. Aldri har det blir gitt mer til å
bygge idrettsanlegg rundt omkring i landet. Aldri har det blitt
gitt så mye til så mange tiltak for å hjelpe barn fra fattige familier.
Som tidligere statsminister Jagland var bekymret for forrige gang
Arbeiderpartiet satt i regjering: Etter åtte år med regjeringsmakt,
ble det 15 000 flere fattige barn i Norge. Jeg tror også Arbeiderpartiet
bør ta lærdom av at dette er vanskelig. Derfor må man jobbe systematisk.
Det handler ikke bare om penger. Det handler også om å få foreldrene
i arbeide og om omstilling. Derfor er noe av det viktigste regjeringen
gjør, å få disse foreldrene og familiene i arbeid så de får inntekt
for å  legge grunnlaget for en god oppvekst for sine barn.
Trygve Slagsvold Vedum (Sp) [13:42:15]: Jeg har stilt følgende
spørsmål til justis- og beredskapsministeren: «Politiets Fellesforbund
har advart sterkt mot å inndele Innlandet politidistrikt i kun tre
driftsenheter, noe som kan føre til sentralisering av politiets
ressurser. Et flertall av uttalelsene fra kommuner, regionråd og
politidistriktets ledergrupper ønsker fem driftsenheter i Innlandet.
Mener statsråden at Politiets Fellesforbund,
ledergruppene i politidistriktet og kommunene og regionrådene i Hedmark
og Oppland er tilstrekkelig lyttet til?»
Statsråd Per-Willy Amundsen [13:42:46]: La meg først komme
med en presisering av hva en geografisk driftsenhet er. En geografisk
driftsenhet omfatter et geografisk område i et politidistrikt som
har ansvaret for politioppgavene innenfor dette geografiske området.
Geografiske driftsenheter kan omfatte flere tjenesteenheter og -steder,
og det meste av tjenesteproduksjonen og publikumskontakten vil bli
ivaretatt ved tjenesteenheten i den geografiske driftsenheten.
Polititjenesten i Innlandet politidistrikt
løses og leveres lokalt ved lensmanns- og politistasjonsdistriktene
med sine tjenestesteder. I Innlandet politidistrikt har det, etter hva
departementet har fått opplyst, vært ført lokale forhandlinger med
arbeidstakerorganisasjonene om inndeling i antall geografiske driftsenheter
i politidistriktet. Politimesteren har opplyst at det til forhandlingsmøtet
i Innlandet politidistrikt ble fremlagt en sammenfatning av uttalelser
vedrørende forslag til den geografiske driftsenhetsstrukturen i
Innlandet politidistrikt som ett av flere grunnlagsdokumenter.
Flere kommuner, regionråd, arbeidstakerorganisasjoner
og deler av ledergruppen i Innlandet politidistrikt har ikke avvist
begrunnelsen for tre geografiske distriktsenheter og at det var
gode grunner både for en løsning med tre og med fem geografiske
driftsenheter. Politimesteren fremholder at han ved en organisering
i Innlandet politidistrikt med tre geografiske driftsenheter vil
legge til rette for en bedre, hensiktsmessig vakt- og beredskapsordning, forebyggende
tjeneste og publikumskontakt. De geografiske driftsenhetene har
det overordnede ansvaret for å lede og koordinere ressursene ved
de underlagte tjenesteenehetene med sine tjenestesteder i Innlandet
politidistrikt.
De tre geografiske driftsenhetene
vil bli store nok til å ha gode fagmiljø og spisskompetanse, herunder
gode og robuste etterforskningsmiljø. Én av de tre geografiske driftsenhetene
vil for øvrig ha ansvaret for politidistriktets grenseoppgaver.
Politimesteren i Innlandet begrunner en inndeling i tre geografiske
driftsenheter med at det best vil kunne oppfylle kravene som Politidirektoratet
har satt til geografiske driftsenheter, herunder robuste fagmiljø.
En inndeling i tre geografiske driftsenheter
vil etter politimesterens vurdering være en fremtidsrettet organisering
som også legger til rette for å skape god, felles kultur, som tar
med seg det beste fra de tre gamle politidistriktene – Hedmark,
Gudbrandsdal og Vestoppland – til nye Innlandet politidistrikt.
Jeg har tillit til politimesterens vurdering av hva som er den beste
faglige løsningen for å levere gode polititjenester i distriktet.
Trygve Slagsvold Vedum (Sp) [13:45:55]: I oppdragsbrevet
fra Politidirektoratet til de lokale politimesterne har de fått
ansvar for å ivareta lokal involvering, og man skal bestemme de
geografiske driftsenhetene. I møtet på Maihaugen i desember 2016
konkluderte Brekke allerede med at han gikk inn for tre geografiske
driftsenheter – før høringene og innspillene kom. Så det virket
som konkusjonen var trukket i forkant.
Mitt spørsmål er, når nå statsråden
har gått for de tre enhetene: Hvilke fordeler ser statsråden med
at man skal ha driftsenheter der avstanden er 4,5 timer kjøring,
som det tar fra Kongsvinger i sør til Røros og Tynset i nord – det
er 340 km? Det er et enormt geografisk område fra Sør-Hedmark til
Nord-Hedmark. Hvilke felles utfordringer har fjellregionen med Kongsvinger
og med Gardermoen-regionen? Hva slags felles utfordringer er det
de har, og hvordan skal de bli bedre gjennom at de organiseres i
én enhet istedenfor i to?
Statsråd Per-Willy Amundsen [13:46:57]: Jeg forstår det sånn
at representanten Slagsvold Vedum kanskje helst ville sett at Stortinget
satt her og detaljbehandlet og vedtok struktur på alle nivå. Jeg
som statsråd og mitt departement må stole på de faglige vurderingene
som faktisk gjøres lokalt og i samråd med berørte. Her har det ut fra
de tilbakemeldinger jeg får fra Innlandet politidistrikt, vært en
prosess hvor man har involvert, man har lyttet. Så må det på et
tidspunkt skjæres igjennom og fattes noen vedtak. Og da handler
det om at man må ha en størrelse som ivaretar hensynet og målene
i politireformen, som særlig handler om å ha sterke fagmiljøer som
kan yte gode tjenester og løse komplisert kriminalitet, og de vurderingene
legger jeg til grunn at politimesteren har gjort på en god måte.
Jeg håper at Stortinget ikke ser det som sin oppgave å detaljregulere
absolutt alt her.
Trygve Slagsvold Vedum (Sp) [13:48:03]: I Norge lever vi
i et folkestyre, og det er en veldig god styringsmetode.
Det som her ble kalt involvering:
Det er tydelig at politimestrene på en måte er gitt all makt – altså
embetsmennene og byråkratene er gitt all makt, og de folkevalgte
er umyndiggjort. De lokale høringsinnspillene har vært imot, de
lokale folkevalgte har vært imot, regionråd har vært imot, politiets
ansatte og medlemmer av Politiets Fellesforbund har vært imot den
organiseringen som er gjort, men allikevel er det den samme konklusjonen
som ble trukket av politimestrene før prosessen, som ble trukket
da den sluttet. Det har vært en prosess kanskje mer for å synliggjøre
at man har «involvering». Er statsråden fornøyd med at det kun skal
være sånne skinnprosesser som egentlig ikke innebærer en reell involvering?
Og til slutt: Hvilke fordeler er
det statsråden ser f.eks. ved at et politidistrikt skal gå fra Stange
i sør til Dovre i nord? Hvilke felles utfordringer har man innenfor
det området? Til sjuende og sist er det statsråden som har ansvaret
for inndelingen når man lager sånne kjempedistrikter som har totalt
ulike utfordringer. Men det er veldig spennende hvis statsråden
ser at de har noen fellesnevnere som kan gjøre politiarbeidet bedre.
Statsråd Per-Willy Amundsen [13:49:08]: Det er den samme
fellesnevneren man har over hele landet, nemlig at politiet skal
løse kriminalitet, politiet skal avdekke og forebygge kriminalitet.
Da handler det faktisk om at politiet er satt i stand til å levere
gode tjenester, og det handler om kvaliteten på tjenestene. Det
handler om hva man bruker politimenn og -kvinner til: Skal man bruke dem
på administrasjon, eller skal man bruke dem på å ha gode tjenester
der ute? Skal vi ha mange patruljer ute?
Jeg vil i hvert fall at vi prioriterer
politikraft der ute, politikraft ute i distriktene, sånn at politiet
kan komme på pletten og løse en situasjon når den oppstår, og vise
god forebygging, som skaper trygghet i nærmiljøet. Da handler det
altså ikke nødvendigvis om at vi skal ha flest mulig geografiske
driftsenheter. Det handler om at vi har god politikraft der ute,
et operativt, synlig politi som kommer på pletten og agerer når
det er nødvendig. Det gjør politireformen.
Kari Henriksen (A) [13:50:22]: «Nokre av konklusjonane i
rapporten frå Riksadvokaten om kvalitet på etterforsking og påtalearbeid
i mishandlings- og valdtektssaker er at sikring av bevis i initialfasen
og bruken av etterforskingsplanar kan bli betre. Politiet må også
bli betre på å nytte lydopptak, og det blir peikt på at ein kan
nytte tvangsmiddel i større grad. Oppsummert kan ein konkludere
med at etterforskinga av desse sakene ikkje er god nok.
Kva vil statsråden gjere for å sørge
for at politiet tek tak i desse utfordringane umiddelbart?»
Statsråd Per-Willy Amundsen [13:50:59]: Bekjempelse av mishandling
og voldtekt prioriteres høyt både av meg som justisminister og av
regjeringen. Det pågår i dag mange aktiviteter for å møte utfordringen
på dette området.
Riksadvokatens kvalitetsundersøkelse
av politiets etterforskning av voldtekts- og mishandlingssaker skal
brukes i statsadvokatenes fagledelse av politiets straffesaksbehandling.
Kripos’ evalueringsrapport fra 2015 satte søkelyset på kvalitet
og effektivitet i politiets etterforskning av seksuallovbrudd, hvor
større politidistrikt med bedre organisering gir kvalitet og effektivitet
i etterforskningen.
Nærpolitireformen skal nettopp legge
til rette for større etterforskningsmiljø og spesialkompetanse,
også i mishandlingssaker og for voldtekt. I regi av Politidirektoratet er
handlingsplanen for løft av etterforskningsfeltet under implementering,
med felles rutiner for god etterforskningskvalitet. I tildelingsbrevet
til POD gis det klare føringer om kvalitet og effektivitet i straffesaksbehandlingen av
voldtekts- og mishandlingssaker. Omvendt voldsalarm og besøksforbud,
herunder oppfølging av brudd, skal ha prioritet i alle politidistrikt.
Jeg har full tillit til at politiet
tar utfordringen på alvor, og jeg forutsetter at arbeidet for å
heve kvaliteten på dette feltet føres videre. Statsadvokatene vil
bidra til resultatene i dialog med den enkelte politimester.
Og la meg legge til: Det er viktig
å se, som også representantens parti, tidligere i hvert fall, har
pekt i retning av, behovet for å gjennomføre den reformen vi er
i gang med i politiet, som nettopp vil ha effekt i denne typen saker.
Det handler om å skape mer politikraft og bedre etterforskning, som
avdekker den type kriminalitet som det skal prioriteres høyt å bekjempe.
Voldtekt er høyt på agendaen, det kan jeg love representanten. Det
er høyt på agendaen for å bekjempe det som er en type kriminalitet
som dessverre, på tross av at de fleste andre former for kriminalitet
går ned, ikke har en positiv utvikling.
Kari Henriksen (A) [13:53:37]: Jeg er glad for – og mener
– at statsråden er troverdig i sitt engasjement mot voldtekt og
overgrep. Vi var for nærpolitireformen, men vi ga den et tydelig
innhold, og det er en alvorlig situasjon som Riksadvokaten peker
på, som statsråden er ansvarlig for, og som denne regjeringa har
hatt ansvaret for i fire år.
Som en oppfølging av Stoltenberg-regjeringas
handlingsplan ble det igangsatt en satsing for å forbedre arbeidet
med voldtekts- og overgrepssaker bl.a. gjennom et tiltak på Stovner.
Det har vist seg å være svært vellykket og har gitt gode resultater.
Kan statsråden garantere at omorganiseringen i Oslo politidistrikt
ikke svekker arbeidet som gjøres på Stovner? Og hva vil statsråden
gjøre for å sikre kunnskapsutvikling i alle politidistrikter, slik
at flere kan jobbe etter Stovner-modellen?
Statsråd Per-Willy Amundsen [13:54:35]: Jeg oppfatter tydelig
at en viktig forutsetning for de omorganiseringene vi gjør, nettopp
er at vi skal ha bedre forutsetninger for å løse særlig denne typen
kriminalitet. Alle gode, effektive virkemidler, måter å gjøre ting
på, er jeg åpen for – og åpen for å implementere over hele linjen
hvis det er «best practice» som kan legges til grunn, og som kan
gi læring også for andre politidistrikt. Jeg tenker at Oslo-politiet
i tiden videre vil være bedre rustet for også å håndtere voldtekt
og overgrep, og jeg mener at det skal være viktig også i mitt videre
arbeid å sørge for at så skjer i alle politidistrikt i hele landet.
Kari Henriksen (A) [13:55:26]: Det er kommet bekymringsmeldinger
bl.a. knyttet til at fagmiljøer opplever å bli oppløst, eller endret
i en sånn grad at det uttrykkes bekymring for om fagligheten går
ned når det gjelder enkelte tiltak. Her har vi altså et tiltak som
fungerer bra, og jeg hører statsråden er positiv til at ethvert
tiltak skal videreføres, og han skal bruke det som en læringsarena.
Da lurer jeg på: Hva vil statsråden foreta seg for for det første
å få oversikt over konkrete tiltak, tiltak som statsråden også sier
er viktig, og som han selv nå har sagt at han vil sørge for blir
implementert i politidistriktene? Hvilke tiltak vil han sette på
lista over velfungerende arbeid mot vold og overgrep?
Statsråd Per-Willy Amundsen [13:56:35]: Jeg lytter til konklusjonene
i rapporten fra Riksadvokaten. Jeg mener det er viktig å lytte,
og jeg mener det er mange læringspunkter man kan ta med seg videre.
Så vet jeg at det er krevende når organisasjoner endres. Jeg legger
til grunn at de organisasjonsendringene som skjer, skal skape bedre
forutsetninger for å levere gode polititjenester særlig også på
dette området, som handler om voldtekt og overgrep. Men jeg vil
i det videre også se på muligheter for ytterligere tiltak, og med
bakgrunn i rapporten kan det hende at det er andre tiltak som skal
gjennomføres. Jeg skal ikke konkludere på det her og nå, men jeg
mener det er viktig når man ber om kunnskap, at man også følger opp
den kunnskapen. Derfor vil jeg studere dette nøye.
Presidenten: Sak
nr. 2 er dermed ferdigbehandlet.
Referat
Presidenten: Det
foreligger ikke noe referat.
Dermed er dagens kart ferdigbehandlet.
Forlanger noen ordet før møtet heves? – Møtet er hevet.

Møtet hevet kl. 13.58.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no