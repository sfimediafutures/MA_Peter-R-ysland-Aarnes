
﻿
Dato: 13.06.2018
President: Tone Wilhelmsen
Trøen
Innhold

President: Tone Wilhelmsen
Trøen
Presidenten: Representanten
Eirik Sivertsen,
som har vært permittert, har igjen tatt sete. Den innkalte vararepresentant
for Troms fylke, Kari-Anne Opsal, tar nå sete.
Fra Arbeiderpartiets stortingsgruppe
foreligger søknad om sykepermisjon for representanten Lene Vågslid i
tiden fra og med 13. juni til og med 15. juni.
Etter forslag
fra presidenten ble enstemmig besluttet:
Søknaden
behandles straks og innvilges.
Vararepresentanten,
Christian Tynning Bjørnø,
innkalles for å møte i permisjonstiden.
Presidenten: Representanten
Torhild Bransdal vil fremsette et representantforslag.
Torhild Bransdal (KrF) [10:00:51]: Jeg har gleden av på vegne
av stortingsrepresentantene Kjell Ingolf Ropstad, Tore Storehaug,
Simon Molvær Grimstad og meg selv å sette fram et representantforslag
om å styrke rettssikkerheten i asylprosessen.
Presidenten: Representanten
Heidi Greni vil fremsette et representantforslag.
Heidi Greni (Sp) [10:01:30]: På vegne av representantene
Marit Arnstad, Jenny Klinge, Willfred Nordlund og meg selv har jeg
æren av å sette fram et forslag om endringer i inndelingslova som
sikrer at alle saker om grensejustering der det er uenighet mellom
de berørte kommunene, skal behandles av Stortinget.
Presidenten: Representanten
Ole André Myhrvold vil fremsette et representantforslag.
Ole André Myhrvold (Sp) [10:02:06]: På vegne av representantene
Marit Arnstad, Emilie Enger Mehl, Sandra Borch, Ivar Odnes og meg
selv vil jeg sette fram et forslag om erstatningsreglene ved tap
av beitedyr til rovvilt.
Presidenten: Representanten
Kari Elisabeth Kaski vil fremsette et representantforslag.
Kari Elisabeth Kaski (SV) [10:02:21]: På vegne av representanten
Petter Eide og meg selv vil jeg legge fram et representantforslag
om et langsiktig og helhetlig løft for Groruddalen og Oslo Sør.
Presidenten: Forslagene
vil bli behandlet på reglementsmessig måte.
Før sakene på dagens kart tas opp
til behandling, vil presidenten opplyse at møtet i dag fortsetter
utover kl. 16, til dagens kart er ferdigbehandlet.
Innstilling
fra kommunal- og forvaltningskomiteen om Kommuneproposisjonen 2019 (Innst. 393 S (2017–2018),
jf. Prop. 88 S (2017–2018))
Presidenten: Etter
ønske fra kommunal- og forvaltningskomiteen vil presidenten foreslå
at debatten blir begrenset til 1 time og 40 minutter, og at taletiden
fordeles slik: Arbeiderpartiet 25 minutter, Høyre 25 minutter, Fremskrittspartiet
15 minutter, Senterpartiet 10 minutter, Sosialistisk Venstreparti
5 minutter, Venstre 5 minutter, Kristelig Folkeparti 5 minutter,
Miljøpartiet De Grønne 5 minutter og Rødt 5 minutter.
Videre vil presidenten foreslå at
det – innenfor den fordelte taletid – blir gitt anledning til inntil
tre replikker med svar etter partienes hovedtalere og syv replikker
med svar etter innlegg fra medlemmer av regjeringen.
Videre blir det foreslått at de som
måtte tegne seg på talerlisten utover den fordelte taletid, får
en taletid på inntil 3 minutter.
– Det anses vedtatt.
Heidi Greni (Sp) [10:04:10] (ordfører for saken): Først vil
jeg få takke komiteen for godt samarbeid i arbeidet med kommuneproposisjonen
2019. Vi har vært under sterkt tidspress siden tiden mellom framlegging av
kommuneproposisjonen fra regjeringen til behandlingen av innstillingen
i dag har vært grundig kort – altfor kort. Det har gjort arbeidet
hektisk for alle sammen, ikke minst for komitésekretariatet, som
har ansvar for å sy sammen merknader og forslag til en helhetlig
innstilling. En stor takk for innsatsen til alle sammen.
Jeg mener at vi senere år bør få
mer tid til behandling av kommuneproposisjonen, som jo er en av
årets viktigste saker for oss. Vi skal gjennomføre høring, partiene
skal behandle saken på skikkelig måte, og det skal være rom for
å sjekke ut spørsmål som er viktige for saksbehandlingen. I år kom
vel siste svar på spørsmål fra departementet samme dag som innstillingen
ble avgitt. Slik bør det ikke være.
Kommuneproposisjonen legger viktige
føringer for statsbudsjettet til høsten og gir kommunene og fylkeskommunene
nødvendige signaler om hvilke rammer de kan legge til grunn for
arbeidet med egne budsjetter. Kommuneproposisjonen er imidlertid
mer enn dette. Den legger også føringer for hvordan regjeringen
ser for seg forholdet mellom stat og kommunesektor framover. Innstillingen
fra kommunal- og forvaltningskomiteen viser hvordan partiene svarer
på dette.
Viktige områder, som prinsipielle
vurderinger av vilkårene for lokaldemokratiet, forholdet mellom
stat og kommunesektor, kommunereformen, regionreformen og utvikling
av inntektssystemene for kommunene og fylkeskommunene, er behandlet.
Kommunalkomiteens innstilling viser
at partiene har felles mål for kommunesektoren på mange områder,
men også at det er klare forskjeller, og at det har betydning hvem
som styrer. Dette gjelder både de økonomiske rammene kommunesektoren
må arbeide innenfor, og de styringsrammene som settes mellom stat
og kommunesektor.
Skillelinjene i politikken kommer
ikke minst til uttrykk når vi ser på de ulike partienes holdninger
til kommunesektorens rolle. Senterpartiet vil bygge samfunnet nedenfra
og vil derfor spre makt, bosetting, arbeidsplasser, kapital og kompetanse.
Vi ønsker at folk skal ha mulighet til å bosette seg der de selv
ønsker. Utvikling av kommunesektoren er viktig for å opprettholde
spredt bosetting og variert næringsliv over hele landet. Dessverre
deler ikke regjeringen disse målene, og deres politikk fører dessverre
i feil retning.
Det er gjennomført store endringer
i inntektssystemene for fylkeskommunene og kommunene i henholdsvis
2015 og 2017. Endringene har gitt store omfordelinger ved at områder
med lavt folketall og store avstander har fått redusert sine inntekter
i forhold til byer og folkerike deler av landet.
Omleggingen av inntektssystemet
for fylkeskommunene gir f.eks. Oslo en vekst på 950 kr per innbygger etter
full innfasing over fem år. Distriktsfylkene går i minus – Sogn
og Fjordane med hele 2 427 kr per innbygger og Nordland med vel
1 000 kr.
Etter omleggingen av inntektssystemet
for kommunene i 2017 tapte 239 kommuner på mellom 2 000 og 25 000
innbyggere, mens bare 51 kom ut i pluss. Alle kommuner med over
25 000 innbyggere var vinnere i denne endringen. Det er liten tvil
om at det her er bevisst politikk bak hvor vi finner vinnerne og
taperne.
Regjeringen foreslår ikke større
endringer i inntektssystemet for 2019, men de endringene som varsles, går
i samme lei, fra små til store og fra distrikt til sentrale områder.
Senterpartiet og SV foreslår en
omlegging av inntektssystemet som gjeninnfører fullt basistilskudd
og fjerner regjeringens opplegg til strukturkriterier som skiller
mellom såkalte frivillige og ufrivillige små kommuner. Det mener
vi er nødvendig for å følge opp vedtaket om å gi oss et inntektssystem
som gir likeverdige muligheter til å utvikle velferdstjenester til
innbyggerne, uavhengig av kommunestruktur. Dette er også Arbeiderpartiet
og Kristelig Folkeparti enig med oss i og burde ut fra det støttet
forslaget – det mener iallfall jeg.
Regjeringen har gjennomført en revisjon
av distriktsindeksen. Denne brukes både i beregningen av distriktstilskuddene
og når Norge forhandler om virkeområde for distriktsstøtte med ESA.
Regjeringen sier budsjettvirkningene for endringene først vil bli
gjort gjeldende i 2020, men at ny indeks legges til grunn i reforhandlingene
med ESA om differensiert arbeidsgiveravgift.
Forslaget til endringer av distriktsindeksen
har vært på høring, men verken høringsnotatet eller uttalelser er lagt
ut på departementets hjemmesider. KS’ høringsuttalelse er imidlertid
gjort kjent. Den er svært kritisk og ber om at vektingen og valg
av indikatorer vurderes ytterligere før distriktsindeksen fastsettes.
Senterpartiet fremmer, sammen med
Arbeiderpartiet og SV, et forslag hvor regjeringen bes om å forelegge Stortinget
forslag til endringer i distriktsindeksen før revidert indeks tas
i bruk i inntektssystemet eller til andre formål, f.eks. som grunnlag
for forhandlinger med ESA.
Det betyr at det ikke kan gis innspill
til ESA basert på revidert distriktsindeks før den har vært lagt
fram for Stortinget. Det burde etter min mening være opplagt, men
er det tydeligvis ikke for den sittende regjeringen.
Regjeringen legger også opp til
en omlegging av kriteriene for beregning av utgiftsutjevningen i
inntektssystemet. Det vises til at lettdrevne kommuner og fylker vil
bli trukket noe mindre i utgiftsutjevningen, mens tungdrevne kommuner
og fylker vil bli tilført noe mindre – igjen en omfordeling mellom
periferi og sentrum. Det framgår tydelig av virkningseffektene vi
har bedt om å få beregnet fra departementet. Ikke minst for fylkeskommunene
er det en vesentlig omfordeling. Et flertall i komiteen – Arbeiderpartiet,
Senterpartiet, Kristelig Folkeparti og SV – påpeker dette og sier
det er uheldig og at disse partiene ikke støtter endringen. Det
forutsetter jeg at departementet merker seg, og at vi derfor ikke
finner dette forslaget igjen i statsbudsjettet til høsten.
Regjeringen legger opp til å justere
neste års inntektsrammer med mellom 2,6 mrd. kr og 3,2 mrd. kr. Det
gir en inntektsvekst på mellom 0,7 og 0,9 pst., noe som er vesentlig
lavere enn tidligere år.
Innenfor veksten er 300 mill. kr
begrunnet med øremerkede overføringer. Flere innbyggere og endringer
i befolkningssammensetningen vil kreve 1,4 mrd. kr, økte pensjonsutgifter
650 mill. kr og i tillegg kommer inndekning av den nye bemanningsnormen
for barnehagen. KS sier den er underfinansiert med ca. 450 mill. kr
for 2019. Vi vet heller ikke om overføringen av ansvaret for utskrivingsklare
pasienter innen rus og psykiatri er fullfinansiert.
Realiteten er at regjeringen legger
opp til at kommunene skal løse sine oppgaver innenfor reduserte
rammer. Bare gjennom de siste årenes omlegging av tilskuddet til
tiltak for ressurskrevende brukere har kommunene fått en merkostnad
på 700 mill. kr.
Fylkeskommunene tilbys et nulloppgjør.
Rammeoverføringene foreslås økt i intervallet minus/pluss 100 mill. kr.
Stortinget har nylig konkludert med at det trengs et løft for vedlikeholdet
på fylkesveiene. Kommuneproposisjonen gir ikke rom for det.
Senterpartiet mener det er feil
å sultefôre kommunesektoren. Det betyr rett og slett redusert velferd
til innbyggerne. Nye krav til kommunene skal dekkes innenfor eksisterende
rammer, og det går ut over andre sektorer. Siden omsorgssektoren
er den største, er det gjerne de eldre som må betale, f.eks. for
bemanningsnormen i barnehagen.
Senterpartiet foreslår å øke rammene
i intervallet med 3–4 mrd. kr ut over regjeringens forslag. Innenfor denne
økningen vil vi finne penger til et løft som gir fylkene muligheten
til å ta igjen noe av vedlikeholdsetterslepet på fylkesveiene.
Stortinget gjorde høsten 2017 to
tydelige vedtak hvor regjeringen pålegges å legge til grunn at eventuelle kommunesammenslåinger
i denne stortingsperioden utelukkende skal bygge på frivillighet,
og at inntektssystemet for kommunene skal sikre likeverdige muligheter til
å utvikle tjenestetilbudet til innbyggerne, og ikke brukes som et
element i videreføring av kommunereformen.
Jeg kan ikke se at regjeringen følger
opp dette – verken når det gjelder inntektssystemet, eller når det
gjelder kommunereformen.
Det fremmes to forslag om gjennomgang
av inntektssystemet for kommunene i innstillingen. Høyre, Fremskrittspartiet
og Kristelig Folkeparti ber regjeringen nedsette et utvalg. Senterpartiet,
Arbeiderpartiet og SV tar også med konklusjonen i stortingsvedtaket
fra 2017 og ber om at mandatet legger til grunn at inntektsfordelingen
og utgiftsutjevningen skal gi likeverdig grunnlag for tjenester,
uavhengig av kommunestruktur, og slik at avstandsulemper kompenseres.
Vi følger Stortingets forutsetninger
som ble lagt for få måneder siden, hvor også Kristelig Folkeparti
var med på å legge premissene for regjeringens politikk. Nå har Kristelig
Folkeparti hoppet av flertallet, og dermed ryker muligheten til
å sikre en rettferdig inntektsutvikling. Har partiet skiftet mening?
Det kunne vært greit å vite – for oss på Stortinget, men først og
fremst for folk og lokalpolitikere rundt om i landet.
Jeg vil også vise til at vi i kjølvannet
av kommunereformen har fått en rekke grensejusteringssaker hvor
det er forslag om at til dels store deler av en kommune skal overføres
til en annen kommune. Dagens behandling av disse sakene er ikke
tilfredsstillende. Derfor fremmer vi forslag om dette i dag.
Jeg tar til slutt opp de forslag
som Senterpartiet er en del av.
Presidenten: Representanten
Heidi Greni har tatt opp de forslagene hun refererte til.
Det blir replikkordskifte.
Olemic Thommessen (H) [10:14:35]: Høyre mener det er viktig
å ha sterke kommuner, fordi vi ønsker å legge viktige tjenester
til kommunene, ha tilbud som er nær befolkningen. Så vi synes det
er positivt når Helse- og omsorgsdepartementet nå har stilt krav
om at vi fra 2018 skal ha lege, sykepleier, fysioterapeut, jordmor
og helsesøster – og fra 2020 også ergoterapeut, psykolog og tannlege
– som del av det kommunale tjenestetilbudet.
Senterpartiet er jo gjennomgående
skeptisk til – for ikke å si imot – kommunesammenslåinger, også
når det gjelder de minste kommunene, hvorav 120 har under 3 000
innbyggere. Mitt spørsmål til Senterpartiet er om Senterpartiet
føler seg trygg på at det tjenestetilbudet vi beskriver, faktisk
kan ivaretas også av de små kommunene i fremtiden – eller ønsker
Senterpartiet å ha et mindre tjenestetilbud, færre oppgaver, i kommunene? Har
Senterpartiet i så fall pengene som skal til? Det er jo atskillig
mer enn de 3–4 mrd. kr som er lagt inn i årets forslag.
Heidi Greni (Sp) [10:15:42]: Senterpartiet er opptatt av
de tjenestene som blir gitt til innbyggerne. De minste kommunene
gir disse tjenestene på en utmerket måte gjennom interkommunalt
samarbeid. Vi er ikke opptatt av at det skal være en psykologstilling
i hver kommune. Vi er opptatt av at det skal være tilfredsstillende
tjenestetilbud til innbyggerne, gjerne gjennom et interkommunalt
samarbeid, som gir større og gode fagmiljøer.
Senterpartiet er ikke imot kommunesammenslåing.
Nå har alle kommunene gjort et utredningsarbeid. De fleste har konkludert
med at de løser oppgavene mer effektivt og bedre for sine innbyggere
ved å fortsette som egen kommune. Det vedtaket i kommunene respekterer
vi.
Når det gjelder nye oppgaver til
kommunene: Det som har kommet så langt, er vel stort sett notarius
publicus, vigselsrett og miljøansvaret for grønnsaksvaskeri. For
min kommune – på 2 000 innbyggere – og for de fleste andre kommuner
i Norge krever ikke noen av disse oppgavene en annen kommunestruktur.
Jon Engen-Helgheim (FrP) [10:16:56]: Jeg vil følge opp litt
der representantene nå slapp.
Senterpartiet har både sentralt
og lokalt jobbet mye imot kommunereformen. Kommunereformen er en
reform som man trenger for å gjøre kommunene i stand til å levere
gode tjenester. Vi vet at det kommer til å bli krevende tider for
kommunene i framtiden, og framover må man effektivisere.
Det er ikke entydig at store kommuner
leverer de beste tjenestene – det kan vi nok helt sikkert være enige om
– men for å ha robuste, gode og sterke kommuner, spesielt økonomisk
robuste kommuner, ser nok de fleste et behov. Vi har også opplevd
at kommuner som har kjempet for å stå alene, rett etter at de har
gjort vedtak om det, har kommet til Stortinget og bedt om å få mer penger
for fortsatt å kunne stå alene.
Spørsmålet er: Hvordan vil Senterpartiet
egentlig styrke tjenestetilbudet ute i distriktene – uten å øke skattene
og uten å satse på kommunereformen?
Heidi Greni (Sp) [10:18:00]: Den sannheten som blir forsøkt
framstilt, at det er de store kommunene som er de mest effektive,
og som gir det beste tjenestetilbudet, er det ikke noe belegg for.
Jeg håper representanten kan vise at han har belegg for at de minste
kommunene har et dårligere tjenestetilbud eller driver mindre effektivt.
Tvert imot er det vel de små kommunene i Norge som har fått prisen
for god kommunedrift, prisen for at de har veldig gode tjenester
til sine innbyggere.
Senterpartiet er ikke imot kommunesammenslåing,
men vi er imot den tvangssammenslåingen som regjeringen nå har bedrevet
i mange år, og som de tydeligvis har tenkt å fortsette med. Vi ser
bare på det som skjer med inntektssystemet nå, der en skal tvinge
de små sammen, fordi de da får mer å drive kommunen for. Vi ser
det i de grensejusteringssakene som det har kommet svar på fra fylkesmennene
rundt omkring den siste uken, der en skal spise biter av de minste
kommunene, nettopp for å tvinge dem inn i nye sammenslåingsprosesser
med nabokommunen. Tvangssammenslåing er Senterpartiet imot.
Presidenten: Replikkordskiftet
er omme.
Eirik Sivertsen (A) [10:19:27]: La meg få lov til å starte
med å takke saksordføreren, både for et veldig godt arbeid med å
komme fram til en innstilling og for et godt innlegg. Det er mulig
å være veldig enig i mange av de betraktningene som er gjort der.
Kommunene er en bærebjelke i folkestyret
og velferdssamfunnet. De fleste av innbyggerne i Norge bruker de
kommunale og fylkeskommunale velferdstjenestene hver eneste dag.
Barn går i barnehage og i skole. Ungdom tar videregående opplæring.
Nybakte foreldre er på helsestasjonen. Eldre trenger en sykehjemsplass,
og mange av dem trenger også omsorg i hjemmet.
Derfor setter Arbeiderpartiet en
styrket kommuneøkonomi og økt satsing på gode skoler, trygg eldreomsorg
og gode helsetjenester foran alle store skattekutt til dem som har
mest fra før. Når vi ser at regjeringen styrer mot en lærerkrise
i store deler av landet, mener vi det er feil oppskrift å avskilte
de lærerne vi har. Da kreves det heller en satsing på å få flere
lærere over hele landet.
Norge er et av verdens beste land
å bo i. Nøkkelen til den suksessen er at det er små forskjeller
mellom folk. Det har ikke kommet av seg selv. Det er et resultat
av en vilje gjennom mange år til å bruke politiske virkemidler for
å utjevne urettferdige forskjeller mellom folk. En rett for alle
til en likeverdig utdanning er en av de aller viktigste forutsetningene.
Det at alle i Norge har muligheten til en gratis skole, og også
en høyere utdanning, er faktisk en politisk prioritering. Vi har
bygd en felles, offentlig skole, med tilpasset opplæring for den
enkelte, gjennom mange år.
Barnehageløftet er et annet eksempel.
Et offentlig tilbud med maksimalpriser sikrer likeverdige tilbud
til barn over hele landet, er en god forberedelse til skolen og
bidrar til å ruste barn for resten av livet. Regjeringen velger
nå å innføre en bemanningsnorm og pålegger kommunene nye krav, uten
å tilføre midler, og det en uke etter at vi lovfestet kravet om
fullfinansiering av nye reformer.
Det finnes mange eksempler på hvordan
vi har bygd dette velferdssamfunnet. Men det som kjennetegner løsningene,
er at det er universelle tilbud, de er innenfor økonomisk rekkevidde
for alle, og de er likeverdige uavhengig av hvor en bor i landet.
Slike løsninger gir alle en mulighet til å realisere sine ambisjoner,
sine drømmer og sine mål, og det er ikke bare forunt de få, dem
som har mest fra før. Det er bra for den enkelte, og ikke minst
er det bra for nasjonen – for vårt fellesskap.
Med politiske virkemidler og bruk
av private og offentlige løsninger har vi lagt stein på stein i
å skape et av verdens beste samfunn. Vi har brukt kommersielle interesser,
vi har brukt marked, og ikke minst har vi brukt offentlige løsninger
som virkemidler – alt etter hva som ga de beste løsningene for innbyggerne
i landet.
Men her skiller Arbeiderpartiet
lag med de tre høyrepartiene i regjering. I regjeringserklæringen
er regjeringen veldig tydelig på at man ønsker å sikre like konkurransevilkår
mellom offentlig og privat sektor – ikke fordi det nødvendigvis
gir bedre tjenester til folk, men fordi målet er å få flere private
inn på fellesskapets arena, slik regjeringen formulerer det.
Der andre partier har et mer pragmatisk
forhold til private tilbydere innenfor det offentlige, gjør denne
regjeringen det til en ideologisk sak. Markedet og det å legge til
rette for kommersielle interesser er ikke et virkemiddel lenger,
det er blitt et mål i seg selv. Det er om å gjøre å gjøre marked
ut av flest mulig sektorer.
Samtidig vil ikke regjeringen forplikte
seg til å styrke kommuneøkonomien for å videreutvikle det velferdstilbudet
som har gitt grunnlaget for det gode samfunnet vi har. Det er ingen
slike forpliktelser i regjeringsplattformen. I stedet ser vi en
politikk der regjeringen strammer inn på mulighetene til f.eks.
å bruke eiendomsskatt for å videreutvikle lokalsamfunnene. Regjeringen
fortsetter på mantraet om at strukturelle endringer for å øke produktiviteten
er veien å gå, men avklarer ikke på noen måte hvilke gevinster det
faktisk vil gi for innbyggerne i de berørte kommunene.
Landet står overfor flere store
utfordringer. Mange av dem berører i sterk grad kommunene, fordi
det er i kommunene folk lever sine liv, det er kommunene som er
den viktigste aktøren for å gi det dagligdagse tilbudet – det grunnleggende
tilbudet som skole for alle, helsetjenester og trygg omsorg når
en trenger det, er.
Da er ikke svaret en politikk som
først og fremst betrakter velferdstjenester som en potensiell markedsplass.
Da trenger vi en politikk som tar utgangspunkt i å videreutvikle
og styrke fellesskapsløsninger for alle, en plan for å videreutvikle
og vedlikeholde et av verdens beste samfunn.
Til det kreves det ressurser. Det
krever penger, det krever folk, og det krever en infrastruktur.
Etter å ha sett på regjeringens opplegg for kommuneøkonomien i 2018
og 2019 samlet er det ingen grunn til å være optimistisk på vegne
av kommunene. Realveksten i kommunenes frie inntekter samlet for
disse to årene er 0 pst. Det bekrefter også regjeringen på spørsmål
fra Stortinget.
Kommunene står overfor store utfordringer
og investeringsbehov. Regjeringen svarer med null vekst og strammer
inn på mulighetene til å kreve inn eiendomsskatt. Etter at kommunene
har betalt for kostnadsveksten de må betale, er det altså ingenting
igjen til å øke kvaliteten på tjenestene.
Så kommer det et krav om effektivisering.
Det er ikke noe nytt at kommunene effektiviserer. Kommunene snur
og vender på hver eneste krone, de løser oppgavene på en bedre måte
år for år. Men regjeringen har ingen ambisjoner om å styrke forutsetningene
og vil ikke føre en politikk som vil bidra til bedre tjenester lokalt.
Et flertall på Stortinget er tydelig
på at regjeringens opplegg er for stramt. Det må regjeringen ta
konsekvensen av og legge mer penger på bordet i statsbudsjettet
til høsten enn hva man nå signaliserer i kommuneproposisjonen.
I Arbeiderpartiet har vi større
ambisjoner på vegne av kommunene enn hva regjeringen presenterer.
Derfor styrker vi kommunesektorens inntekter med inntil 4 mrd. kr
mer enn regjeringen. Det vil gi kommunene rom til bl.a. å satse
på flere lærere og tidlig innsats i skolen, til å styrke bemanningen
rundt de aller yngste i barnehagene og bygge ut eldreomsorgen med
flere plasser og flere ansatte. Men det gjelder å gi rom for å gjøre
lokale prioriteringer.
I februar la ekspertutvalget for
nye oppgaver til fylkeskommunene fram sin anbefaling. Den rapporten
har vært ute på høring, og vi har et godt grunnlag for overføring
av oppgaver til fylkene.
Arbeiderpartiets utgangspunkt er
at de oppgavene som overføres, skal gi innbyggerne like gode eller
bedre tjenester enn i dag, samlet sett. I tillegg er vi opptatt
av å overføre oppgaver og myndighet som styrker fylkene som regionale
utviklingsaktører. Vi skal legge til rette for å utnytte ressursene
og fortrinnene i de ulike delene av landet bedre enn i dag, og legge
til rette for at det kan skapes enda flere arbeidsplasser. Det er
tross alt slik at de som sitter nærmest utfordringene, også oftest
er de som har de beste løsningene.
Fylkeskommunene spiller allerede
i dag en viktig rolle som tjenesteyter, samfunnsutvikler og planmyndighet,
og som et bindeledd i forvaltningen. Ekspertutvalgets rapport har
fått både støtte og kritiske merknader i høringene til de forslagene
og vurderingene de har gjort.
For Arbeiderpartiet er det avgjørende
at vi får en samlet politisk vurdering av forslagene, gjennomførbarheten
og konsekvensene av dem. En slik vurdering må danne grunnlag for
en prinsipiell avklaring av hvilke oppgaver og myndighet som kan
overføres til fylkene, og hva som er eventuelle nødvendige behov
for ytterligere utredninger, budsjettendringer eller eventuelle lovendringer,
samt at vi får en tidshorisont for når den enkelte oppgave og/eller
myndighet skal overføres.
Og når regjeringen, først med statsråd
Sanner og nå med statsråd Mæland, hele veien sleper beina etter
seg når det gjelder å fylle regionreformen med innhold, er ikke
det godt nok. Vi får igjen øye på det som var Høyre og Fremskrittspartiets
egentlige agenda: det å forsøke å avvikle fylkeskommunene og legge
ned det regionale folkevalgte nivået. Denne regjeringen har altså
ikke tatt inn over seg at den er en mindretallsregjering, og at
flertallet i denne salen ønsker en annen politikk.
Derfor setter også Stortinget i
dag ned foten og instruerer regjeringen om å legge fram en egen
sak med en samlet vurdering til Stortinget, senest innen 15. oktober.
Og med det utgangspunktet som ekspertutvalgets utredning og høringsrundene
har vært, gis det et godt grunnlag for å gjøre den jobben. Stortingets
tålmodighet med regjeringens uthaling er slutt.
Nå når fylkeskommunene de siste
årene – på oppfordring fra regjeringen – har jobbet med nye grenser, må
de også få en avklaring på hvilke oppgaver og myndighet de skal
ha. Regionreformen må fylles med et innhold, hvis ikke er jo hele
prosessen og hensikten med å dra nye fylkesgrenser bortkastet arbeid.
Nå må også regjeringen levere på det stortingsflertallet ønsker.
Med dette tar jeg opp forslagene
nr. 2 og 3, som bl.a. Arbeiderpartiet står bak.
Presidenten: Representanten
Eirik Sivertsen har tatt opp de forslagene han refererte til.
Det blir replikkordskifte.
Mari Holm Lønseth (H) [10:29:07]: Det er ganske oppsiktsvekkende
å høre hvordan Arbeiderpartiet trikser med tall. Vi hørte det i
innlegget til representanten Sivertsen, og vi hørte det gjennom
hele valgkampen, hvor Arbeiderpartiet lovet oss 15 mrd. kr i økt
skatt til folk og bedrifter, hvis de bare kom til makta. Senere
har Arbeiderpartiet gått tilbake på det skatteøkningsløftet sitt,
men har senere åpnet for nye skatteøkninger. Men la nå det ligge.
Også når det kommer til kommuneøkonomi,
trikser Arbeiderpartiet med tall. Hvis vi holder oss til fakta, var
den gjennomsnittlige veksten i frie inntekter per innbygger 0,6 pst.
da de rød-grønne styrte, mot 1,1 pst. med borgerlig regjering. Det
er nesten en dobling, og det gir kommunene bedre forutsetninger
for å gi gode tjenester til folk.
Men da er det enkle spørsmålet mitt
til representanten Sivertsen: Hva er høyest vekst – er det 0,6 pst.,
eller er det 1,1 pst.?
Eirik Sivertsen (A) [10:30:13]: Det mest oppsiktsvekkende
her er at representanten tar seg den frihet å beskylde andre for
å trikse med tall.
La meg referere til det kommunalministeren
har svart på spørsmål til Stortinget, at inntektsveksten i perioden
2005–2013 har vært på 1,8 pst. i gjennomsnitt, under Solberg-regjeringen,
fra 2013 til 2019, 1,4 pst.
Mari Holm Lønseth (H) [10:30:42]: Jeg har ennå ikke hørt
representanten Sivertsen svare på det jeg egentlig spør ham om.
Det er et faktum at den gjennomsnittlige realveksten i kommuneøkonomien
har vært større med denne regjeringen enn den var under den rød-grønne
regjeringen. Alle skremslene fra Arbeiderpartiet som kom gjennom
hele forrige valgkamp, og valgkampen før den igjen, om kommuneøkonomien og
at det kom til å gå så dårlig i Kommune-Norge, er gjort til skamme.
Det har aldri vært færre kommuner på ROBEK-listen, og jeg har ikke
hørt at jeg har fått et svar fra representanten Sivertsen på spørsmålet:
Hva er høyest vekst – er det 0,6 pst., som det var under Arbeiderpartiet,
eller er det 1,1 pst., som det har vært under den borgerlige regjeringen?
Eirik Sivertsen (A) [10:31:25]: Det blir jo ikke riktigere
om man gjentar feil påstander. La meg igjen referere til hva som
var svaret da vi undersøkte hva veksten i kommuneøkonomien er, da
vi spurte representantens egen kommunalminister: I perioden 2005–2013
var gjennomsnittlig vekst i frie inntekter 1,8 pst. Under regjeringen
Solberg har den vært på gjennomsnittlig 1,4 pst. Og hvis vi legger
til grunn den samlede inntektsveksten for årene 2018 og 2019, ifølge
opplysninger fra Kommunaldepartementet, blir den 0 pst. Av de tre
tallene er 1,8 pst. det høyeste tallet, og det var under perioden
med regjeringen Stoltenberg II.
Kari Kjønaas Kjos (FrP) [10:32:15]: Den 24. august var det
en reportasje i NRK hvor flere av de involverte kommunene i prøveprosjekt
med statlig finansiering av pleie- og omsorgstjenester fortalte
om sine erfaringer. I Hobøl sa man:
«Vi opplever at brukeren står mye
mer i sentrum, og at vi kan være med å forme tjenesten på en helt
annen måte enn vi kunne før.»
Videre:
«Så lenge vi fatter gode vedtak
får vi betalt for det vi gjør. Det blir mer forutsigbart, og det
spiller ikke så stor rolle om vi får ti brukere flere eller ti brukere
færre.»
I Stjørdal sa man:
«Vi har fått en faglig utvikling,
større økonomiske muskler og en bedre oversikt over hva vi holder på
med i omsorgssektoren.»
I Lillesand sa man at forsøket har
gjort at flere får tjenester på riktig nivå. Videre sa man:
«Vi har fått bedre kvalitet og et
bedre system.»
Flere lignende reportasjer har vi
sett gjennom de siste par årene. Likevel skriver bl.a. Arbeiderpartiet
i sine merknader at «forsøket har fått svært dårlig mottakelse i
kommunene og bidrar ikke til å utvikle omsorgen for eldre».
Hva er det som gjør at Arbeiderpartiet,
selv uten at evalueringen er ferdig, kan konstatere at de involverte kommunene
tar feil når de viser til sine svært gode erfaringer?
Eirik Sivertsen (A) [10:33:21]: Representanten viste jo i
sitt eget spørsmål til hva som er svaret her – hvorfor opplever
man det som positivt? Jo, fordi man har fått større økonomiske muskler,
økonomiske muskler man mangler med regjeringens opplegg. Jeg forstår
godt at det oppleves som mer positivt.
Så er det andre prinsipielle sider
ved dette. Eldreomsorgen er et ansvar som er pålagt kommunene. Det
mener vi prinsipielt skal være rammefinansiert. Det betyr at kommunene
selv tar ansvaret for å prioritere innenfor de rammene man får av
regjeringen. Forutsetningen er at de får rammer som det er mulig
å prioritere innenfor. Representantens egen regjering svikter når det
gjelder å få det til, jf. de svarene jeg ga til representanten Holm
Lønseth i sted.
Presidenten: Replikkordskiftet
er dermed omme.
Ove Trellevik (H) [10:34:35]: Det er brei oppslutning i Noreg
om at kommunesektoren har ei viktig rolle i det norske velferdssamfunnet.
Kommunane representerer både tenesteproduksjon og moglegheiter for innbyggjarane
til å ta aktivt del i samfunnsutviklinga. Kommunane har spelt denne
viktige rolla heilt sidan 1837, og nyleg vedtok me i denne salen
ei ny kommunelov.
I dag handlar debatten om kommuneøkonomi
og tenesteproduksjon. I valkampen i 2013 vart me minte på av opposisjonen
at det ikkje var måte på kor gale det skulle gå om dei borgarlege
partia vann valet i 2013. Me vann valet, me fekk ny regjering, heldigvis
– heldigvis for Kommune-Noreg og innbyggjarane våre, for når me
no ser fasiten, kva budsjett dei borgarlege partia har fått til, ser
me eit heilt anna resultat ute i kommunane enn den beskrivinga som
vart gjeven av opposisjonen.
Sjølv om replikkvekslinga var slik
ho var i stad, er det slik at det har vore ein god inntektsvekst
dei siste åra. Dei reelle frie inntektene per innbyggjar har med
Erna Solberg i regjering vorte om lag dobbelt så høge som under
Stoltenberg II-regjeringa. Sjølv om representanten frå Arbeidarpartiet
i stad vektla kommuneøkonomien som heilskap, er det heilt riktig
som min kollega Lønseth frå Høgre sa, at veksten har vore dobbelt
så stor per innbyggjar – og det er jo det som er det rette å måla.
Kommuneopplegget som me i dag vedtek,
legg til rette for at kommunane kan fortsetja sitt gode arbeid for innbyggjarane
og gje solide tenester innan skule, eldreomsorg, rus og ikkje minst
barnevern. Regjeringa legg opp til ein realvekst i kommunesektorens
frie inntekter i 2019 på mellom 2,6 mrd. kr og 3,2 mrd. kr.
Det er underleg å høyra representanten
Heidi Greni, der ho ynkar seg over at me tar frå distrikta og gjev
til byane. Det er altså stikk motsett. Frie inntekter i byane er berre
om lag halvparten av dei minste kommunane. Realveksten som kjem,
svarar til ein vekst på ca. 0,7–0,9 pst. Dersom kommunanes demografikostnader
i 2019 vert på om lag same størrelse som i 2018, vil veksten i dei
frie inntektene kunna dekkja både demografi, auka pensjonskostnader
og bindingar på veksten. I tillegg vil det òg verta rom for å styrkja
tenestetilbodet utover det – og det før me tar eventuelle effektiviseringsomsyn.
Veksten i fylkeskommunanes frie
inntekter må sjåast i samanheng med at fylkeskommunane forventar ein
nedgang i demografiutgiftene, som følgje av endringar i befolkningas
samansetjing. Her er sjølvsagt ikkje veksten lik.
Dei gode resultata me ser ute i
kommunane, medfører at me får eit rekordlågt tal kommunar på ROBEK-lista.
Då me overtok, sleit ca. 50 kommunar. No kan me anta at når året
er omme, står det 13 stykke på denne lista.
Men det er ikkje berre i kommunane
det går godt. Arbeidsmarknaden er betra, fleire får jobb i det private næringslivet,
det er optimisme, og norsk økonomi er i betring. Det kjem av ei
storstilt og flott omstilling i norsk næringsliv. Det betyr at det
gode omstillingsarbeidet som kommunane har starta med, også må halda
fram. Me må få best mogleg og mest mogleg tenester ut frå kvar einaste
krone me brukar. Det er god grunn for mange kommunar til å fortsetta
nabopraten om kommunesamanslåing. I 2017 trådde det nye inntektssystemet
i kraft. Endringa gav eit godt og meir nøytralt og rettferdig inntektssystem,
sjølv om det ikkje er perfekt. Det fekk fjerna nokre hinder for
kommunesamanslåingar og er no meir nøytralt. Eit inntektssystem
vil alltid måtta evaluerast og justerast, og Høgre ser fram til
at det ved neste evaluering vert eit breitt samansett utval.
Mykje i denne kommuneproposisjonen
har vorte omtalt. Eg er glad for at det er ein samla komité som
ønskjer å forbetra ferjeavløysingsordninga. Då regjeringa overtok
makta i 2013, var dette ei ordning som få hadde nytta seg av, fordi
ho var dårleg. Då utvida regjeringa ho til å gjelda i 40 år, og
no er planlegginga og engasjementet i fylkeskommunane stort. Men
det er framleis nokre utfordringar knytte til finansiering, som
Stortinget no ønskjer å forbetra. Det er mange som ivrar etter å
ta i bruk ordninga for å erstatta ferje med bru eller tunnel. Langs
kysten er mottoet: Det er betre med bompengar på bru i 40 år, enn
bompengar til evig tid med ferje. Når bompengeprosjekta er nedbetalte,
kjem dei ledige ressursane alle fylkeskommunane til gode, så dette
er ei vinn-vinn-sak både for ferjefylka dei første åra og på sikt for
alle andre fylke.
Eg må òg uttrykkja skepsis til representanten
Grenis beskriving av fylkesvegsatsingane. Det er ei historisk satsing
på samferdsel, med over 1 000 mrd. kr. Me har altså auka budsjettet
med over 60 pst. sidan 2013, og i perioden 2014–2017 auka me løyvinga
med 4,5 pst. til fylkeskommunane. I tillegg kjem tunnelsikring og
skredsikring. I 2018 vert det nesten 2 mrd. kr på dette budsjettet. Så
me er i god rute.
Eg ønskjer å ta opp det forslaget
som me er med på.
Presidenten: Representanten
Ove Trellevik har tatt opp det forslaget han refererte til.
Det blir replikkordskifte.
Stein Erik Lauvås (A) [10:40:02]: Medlemmer av regjeringspartiet
Fremskrittspartiet – de har for så vidt fått støtte fra Høyre –
har ved flere anledninger hevdet at engangsinntekter til kommunene
for 2018 i form av uventet økt skatteinngang kan brukes til å ansette
flere, øke faste driftsutgifter, samt at kommunene kan fjerne eiendomsskatten,
en skatt veldig mange kommuner har måttet innføre i løpet av de
siste fire årene. Mener representanten Trellevik og Høyre at dette
er en langsiktig og bærekraftig måte å styre kommuneøkonomien på?
Stiller Høyre og representanten Trellevik seg bak oppfordringen
til kommunene om å øke faste langsiktige driftsutgifter med kortsiktige
engangsinntekter, som uventet økt skatteinngang faktisk er, noe
jeg tror representanten Trellevik er fullstendig klar over (presidenten
klubber) når vi ser hans tidligere … (presidenten klubber igjen)
Presidenten: Taletiden
er ute.
Ove Trellevik (H) [10:41:10]: Det går veldig godt i Kommune-Noreg.
Det har ikkje vore betre resultat sidan 1990-talet. Det har vore
historisk gode tal også for perioden 2015–2017, og talet på kommunar
på ROBEK-lista er rekordlågt. At nokre kommunar no opplever ein realnedgang,
er ikkje på grunn av kutt i overføringane, men, som representanten
nemner, at det er ekstraordinært høg skatteinngang i enkelte periodar.
Ulike kommunar gjer ulike prioriteringar,
og det er ulike ting ein ønskjer å oppnå. Men det økonomiske handlingsrommet
har auka, og kommunane vert nøydde til å sjå på det økonomiske handlingsrommet
sitt i samband med kva moglegheiter dei har. Eg tenkjer at det ikkje
er opp til Stortinget og meg å gje råd om korleis dei skal disponera
midlane sine – eg registrerer berre at i Kommune-Noreg går det godt.
Det er ambisjonar om å fjerna skatten, og enkelte kommunar ønskjer
å leggja han til, nettopp på grunn av lokale prioriteringar. (Presidenten
klubber) Det ønskjer eg at ein skal kunne halda fram med i framtida.
(Presidenten klubber igjen)
Presidenten: Presidenten
er klar over at 1 minutt går veldig fort, men taletiden er 1 minutt.
Derfor må presidenten dessverre avbryte.
Heidi Greni (Sp) [10:42:28]: Høyre støtter ikke flertallsforslaget,
der vi ber regjeringen komme med en egen sak innen 15. oktober,
med en samlet vurdering av oppgaveoverføringen til de nye fylkeskommunene,
basert på ekspertutvalgets utredning.
Samtidig virker det som Høyre i
denne salen er nervøs for at denne saken skal renne ut i sanden,
siden de i en egen merknad ber regjeringen lage en oversikt over oppgaver
som kan tenkes overført. Det er ikke så rart de er urolige, siden
vi ser at oppgaveoverføringene nå går andre veien. Et eksempel er
vannforvaltningen som er foreslått flyttet fra fylkeskommunen til
staten.
Spørsmålet er om Høyre fortsatt
mener det skal skje en omfattende overføring av oppgaver fra stat
til fylkeskommuner, og at ekspertutvalgets forslag skal følges opp.
Vil Høyres representanter her i salen legge press på regjeringen
og de enkelte departementene for å sikre at flertallets ambisjoner
for fylkesreformen blir gjennomført?
Ove Trellevik (H) [10:43:32]: Høgre ønskjer å støtta godt
opp under det samarbeidet me har kring denne regionreforma og oppgåveoverføringane.
Det må ikkje vera nokon tvil om at Høgre støtter opp under det.
Regjeringa er i full gang med mykje av det som er lista opp i rapporten
til Hagen-utvalet, men det er òg andre oppgåver som er modne for
å diskutera om ein skal flytta til fylka.
Grunnen til at me er med på delar
av merknadene, men ikkje forslaget, har si naturlege forklaring.
Når det skal koma ei eiga sak, er det anten ei stortingsmelding eller
ein stortingsproposisjon. Her gjeld det utgreiingsinstruksen. For
meg er det umogleg å forstå at ein skal hasta gjennom ei så viktig
sak, som gjeld mange tusen innbyggjarar og arbeidstilsette, mens
ein i namnesaka plutseleg skal ha ein ny høyringsrunde. Det er ikkje mogleg
å få til ei tre månader lang høyring og samtidig levera dette 15. oktober
på ein god måte. Men me ønskjer å vera med og gjera dette på ein
solid og god måte. Høgre synest òg det er ein fordel å få mange
ballar opp i lufta – var eg til å seia – og sjå på handlingsrommet
og kva moglegheiter som ligg her. Men å hasta dette fram er inga
god løysing.
Karin Andersen (SV) [10:44:43]: Representanten Trellevik
tegner et rosenrødt bilde av kommuneøkonomien. Han skryter av at
mange kommuner ikke er på ROBEK-lista lenger. Men jeg har lest rapportene
fra Helsetilsynet om hvordan tjenestene for noen av dem som trenger
kommunene mest, ser ut. Helsetilsynets rapport fra i fjor, Det gjelder
livet, om mennesker med utviklingshemming, viser at i 45 av 57 kommuner
er det alvorlige lovbrudd. Det betyr at det er store mangler i tjenestene
til noen av de aller mest vanskeligstilte. Det er ikke så vanskelig
å tenke seg at noen av disse tjenestene ikke blir som de skal, nettopp
fordi kommunene sparer og sparer for å komme ut av ROBEK-lista.
Hvordan mener representanten Trellevik at kommunene skal kunne rette
opp disse store manglene som krever personalressurser og tiltak,
uten at kommunesektoren skal få økte rammer til neste år?
Ove Trellevik (H) [10:45:49]: No er det ein auke i rammene
til neste år, gjeve at alle føresetnader slår til. Me veit jo faktisk
ikkje det før rekneskapane vert førte. Men det er mange kommunar
som slit med å oppfylla alle krava, forventingane og pålegga som
kjem. Det er det ikkje nokon tvil om. Det vart òg nemnt her i stad
at framleis er det 120 kommunar som har under 3 000 innbyggjarar.
Eg har sjølv vore ordførar i ein liten kommune, og det er utruleg
vanskeleg og krevjande å møta statens forventingar til ressurskrevjande
tenester – bl.a. helsetenester. Eg vil oppmoda kommunane som slit med
dette, til å ta nabopraten ein gong til. Det er fullt mogleg å føreslå
kommunesamanslåing i komande periode òg, nettopp for å styrkja tenestene
på ansvarsområda til kommunane, også på dette feltet.
Presidenten: Replikkordskiftet
er omme.
Kari Kjønaas Kjos (FrP) [10:47:06]: Folks hverdag er avhengig
av at deres kommune klarer å se alle og legge til rette for de utfordringer
og behov den enkelte har. Kommunereformen er svært viktig om vi
ønsker at alle lokalsamfunn skal overleve, og for å sikre likeverdige tjenester
med høy kompetanse i hele landet.
En ekspertgruppe har gjennomgått
øremerkede tilskudd i kommunesektoren, og det ble kartlagt 247 forskjellige
tilskuddsordninger. Hele komiteen støtter opp om at en reduksjon
i antall øremerkede tilskudd vil gi en mer hensiktsmessig forvaltning.
Likevel opplever vi hyppige forslag fra opposisjonen om å øremerke
nye områder. Innenfor de aller fleste områder kommer de med sterke
føringer om at Stortinget må detaljstyre, satse, øremerke eller
lovfeste. Å lese disse merknadene står i sterk kontrast til debatten
vi hadde i denne sal om ny kommunelov.
Kommunene har de siste årene hatt
en god økonomisk utvikling, noe mange tall og statistikk tydelig
viser. Kommunebarometeret stadfester at kommunenes økonomi er den
beste i moderne tid. Over 80 pst. av kommunene har hatt bedre driftsresultater
i snitt de fire siste årene enn i den foregående fireårsperioden.
Omtrent like mange har større buffer i driftsregnskapet.
I merknader i denne innstillingen
forsøker Arbeiderpartiet, SV og Senterpartiet å nedsnakke kommunenes
økte handlingsrom, samtidig som de mener at trang økonomi må gå
ut over skole, eldreomsorg og velferdstjenester. Velgerne bør merke
seg disse partienes manglende evne til å prioritere de viktigste
oppgavene. Samtidig er det rimelig trist å lese at de samme tre
partiene ikke har konkrete planer om endringer. Deres svar på alle
utfordringer er å være imot endringer og bevilge mer penger.
Kommunene har et betydelig effektiviseringspotensial,
og dersom de hadde effektivisert bare med 0,5 pst., ville dette
frigitt hele 1,2 mrd. kr i 2019. At mange kommuner driver gode tjenester
uten eiendomsskatt, viser at kommunene har svært ulikt fokus på
effektivisering og prioritering.
De gode driftsresultatene de siste
årene har gjort at antallet kommuner i økonomisk ubalanse har gått
kraftig ned. Det er nå et rekordlavt antall kommuner i ROBEK, og
ved utgangen av året vil det trolig bare stå igjen 13 kommuner i
registeret. Dette viser at kommunene både har gjort en god jobb,
og at de har fått god drahjelp av det økonomiske opplegget vedtatt
av Høyre, Fremskrittspartiet, Venstre og Kristelig Folkeparti.
Netto driftsresultat i kommunesektoren
samlet sett for 2017 anslås til 3,8 pst., noe som er over det anbefalte nivået
fra Det tekniske beregningsutvalg for kommunal og fylkeskommunal
økonomi. Anbefalingen fra TBU er om lag 2 pst.
Investeringsnivået i kommunesektoren
har vært høyt gjennom flere år, noe som er i tråd med nasjonale politiske
mål. Staten har bl.a. gjennom investeringstilskudd og rentekompensasjon
stimulert kommunene og fylkeskommunene til å øke sine investeringer.
Det legges til rette for et styrket
samarbeid mellom staten og kommunesektoren om digitalisering, klart språk
og andre tiltak som fremmer brukerorientering, innovasjon og effektivitet.
Det er også etablert et samarbeid mellom KS, Difi og Kommunal- og
moderniseringsdepartementet for å fjerne tidstyver i kommunene.
Kommunenes viktigste ressurs er
menneskene som jobber der. Kommunene må organisere sine tjenester på
en måte som gjør dem attraktive som arbeidsplass, med flere heltidsstillinger,
fast stilling, tilbud om etter- og videreutdanning og spennende
fagmiljøer. Dette er og vil fortsatt være de minste kommunenes største
utfordringer.
Første fase av kommunereformen er
nå gjennomført, og arbeidet med ytterligere kommunesammenslåinger
fortsetter. Fylkesmennene skal bidra til kommunesammenslåinger der
dette er ønsket. Det er viktig med virkemidler for å videreføre
kommunereformen.
Enkelte kommuner som slår seg sammen,
får en reduksjon i den samlede verdien i inntektssystemet, noe som
ikke er i tråd med intensjonen bak sammenslåingene. Fremskrittspartiet
er derfor medforslagsstiller til et forslag som ber regjeringen
sørge for at sammenslåtte kommuner som får tap på grunn av reduksjon
i bosettingskriterier eller andre utilsiktede virkninger av inntektssystemet,
blir kompensert for dette.
Regjeringen legger opp til at inntektssystemet
skal evalueres og gjennomgås om lag hvert fjerde år. Fremskrittspartiet
fremmer sammen med Høyre og Kristelig Folkeparti derfor et forslag
om at regjeringen nedsetter et bredt sammensatt offentlig utvalg
som skal gjennomgå inntektssystemet for kommunene.
Regjeringen varsler at de vil presentere
et revidert inntektssystem for fylkeskommunene i kommuneproposisjonen
for 2020. Fylkeskommunene og andre berørte parter vil få mulighet
til å komme med innspill til dette.
Presidenten: Det
blir replikkordskifte.
Masud Gharahkhani (A) [10:52:08]: Jeg håper at Fremskrittspartiet
er like opptatt av god og trygg eldreomsorg som Arbeiderpartiet,
at det bygges nye omsorgsplasser og kommunene får hjelp til å bygge
ut moderne eldreomsorg i hele landet, at man satser på de ansatte
og gir muligheten til ny kompetanse, at det ansettes mye nytt helsepersonell,
og at det bygges nye sykehjemsplasser i hele landet.
Fremskrittspartiet lovet at det
ikke skulle stå på penger når de kom inn i regjeringskontorene.
Statlig øremerking har endt opp med en forsøksordning som er dårlig
mottatt, inkludert høyrestyrte kommuner. I panikk for nok et løftebrudd
velger Fremskrittspartiet å øke rammene for kun de seks kommunene
som er med, men legger opp til nullvekst for hele Kommune-Norge. Er
det slik å forstå at Fremskrittspartiets valgløfte om god eldreomsorg
har gått fra god eldreomsorg til folk flest, til kun til noen få?
Kari Kjønaas Kjos (FrP) [10:53:01]: Det er fortsatt sånn
at i denne sal er det et flertall for at det er kommunene som skal
drive eldreomsorgen. Men vi har fått en statlig prøveordning nettopp
for å synliggjøre at vi kunne fått like tjenester over hele landet
hvis vi hadde hatt nasjonale retningslinjer og statlig finansiering.
Så ser jeg at Arbeiderpartiet ønsker å fjerne den statlige ordningen,
for de ser at den fungerer, og da er man litt redd for at det skal
synliggjøres.
Det som har vært viktig for Fremskrittspartiet,
er å gi god kommuneøkonomi gjennom år, og det viser alle tallene
at kommunene har. De har blitt gitt alle muligheter til å prioritere
eldreomsorg. Men dessverre ser vi at mange kommuner ikke prioriterer
det. Det er opp til dem å prioritere, vi kan ikke tvinge kommunene
med mindre vi overtar hele ansvaret, og det er det ikke flertall
for.
Heidi Greni (Sp) [10:54:07]: Eldreministeren har sagt noe
slikt som at kommunene har nok penger, men de bruker dem på rådhus
og svømmebasseng i stedet for på eldre. Regjeringen viser selv til
at inntektsveksten for kommende år blir lavere enn i de siste årene.
I tillegg påføres kommunene stadig nye kostnader. Finansieringsordningen
for ressurskrevende brukere har gitt en ekstrakostnad på 700 mill. kr,
og den nye bemanningsnormen for barnehage – som ikke blir kompensert
– vil utgjøre 450 mill. kr neste år. Høringsinstansene i komitéhøringen
var veldig tydelig på at de fryktet at det var eldreomsorgen som
ville bli taperen når dette skulle finansieres. Kommunene er altså
påført økte kostnader på flere områder uten at det er kompensert. Har
Fremskrittspartiet innhentet informasjon som viser at kommunene
har økt sine utgifter til rådhus og svømmebasseng de siste årene?
Og hvordan mener Fremskrittspartiet at kommunene skal kunne oppfylle bemanningsnormen
for barnehage uten at det skal ramme eldreomsorgen?
Kari Kjønaas Kjos (FrP) [10:55:10]: Kommunene prioriterer
helt forskjellig, og det kommer tydelig frem, særlig når det gjelder
barnehagenormen. Enkelte kommuner vil ikke få noen økte utgifter
i det hele tatt fordi de faktisk har en høy bemanning i utgangspunktet, mens
andre kommuner har lav bemanning. Slike forskjeller har vi over
hele landet. Det som er viktig for oss, er å sørge for at det samlede
inntektsnivået for kommunene er godt. Det har vi sørget for gjennom
alle år. Så må gjerne Senterpartiet finne enkeltposter som er blitt litt
lavere. Når man legger sammen hele potten og ser at kommunene gang
på gang får økonomisk løft, gir det mulighet til å prioritere.
Jeg kjenner til mange kommuner som
har prioritert annet foran eldreomsorgen. Min egen kommune bygde et
kulturhus til 1 mrd. kr som vi sitter og betaler på. Det er klart
at den prioriteringen går ut over eldreomsorgen, men det var en
politisk prioritering. Fremskrittspartiet i kommunene vil prioritere
eldreomsorgen foran slike ting.
Karin Andersen (SV) [10:56:25]: Representanten Kjønaas Kjos
sa at regjeringen evnet å prioritere det viktigste, og det er vel
kanskje de 1 600 rikeste, som hver har fått over en halv million
kroner i skattelette, mens vi vet at det fremdeles bor mange unge
– unge – på sykehjem i kommunene. Det er et problem vi har holdt
på med lenge. Jeg har oppfattet at Fremskrittspartiet har vært opptatt
av det, til og med så opptatt av det at de har dratt med seg NRK
og føket rundt i landet for å vise fram hvor ille det er. Men når
det kommer til behandling av kommuneøkonomien – der SV fremmer forslag
om at dette ikke lenger skal være tillatt, at regjeringen må sørge
for det – kan jeg ikke si at Fremskrittspartiet støtter det i det
hele tatt i denne innstillingen, eller at de har gjort det før.
Tror virkelig representanten Kjønaas Kjos at det blir slutt på dette
hvis vi ikke setter et lovforbud mot det?
Kari Kjønaas Kjos (FrP) [10:57:19]: Det er 20 år siden Stortinget
bestemte at unge ikke skal bo på sykehjem, så hva vi bestemmer her,
virker tydeligvis ikke når det er kommunene som gjør sine egne prioriteringer.
Igjen: Dette ligger til kommunene. Vi må sørge for at våre egne
lokalpolitikere har dette på agendaen når de sitter i kommunestyret.
Derfor er det opp til alle partier her på Stortinget å få lokalpolitikerne
til å være opptatt av dette. Det er ikke noe vanskelig å gjennomføre,
men da må alle fokusere på det. I Fremskrittspartiet fokuserer vi
på det i kommunene, og jeg ønsker SVs representanter velkommen til
å gjøre det samme.
Presidenten: Replikkordskiftet
er omme.
Karin Andersen (SV) [10:58:18] (komiteens leder): Kommunene
og fylkeskommunene holder på med noe av det viktigste for det fellesskapet
og de lokalsamfunnene vi bor i. Derfor er det et verdivalg for SV
at vi setter fellesskapet for de mange innbyggerne foran skattelette til
de få og rikeste. Derfor prioriterer SV kommuneøkonomien høyest
av alle partier, og det har vi gjort i alle år. Det er rett og slett
fordi vi vet at dette fellesskapet er noe av det aller viktigste
for å bygge et godt liv for enkeltmennesker, og for å sikre at vi
sammen får det beste resultatet som samfunn. Det er ikke skoleeleven,
hjelpepleieren eller bestemor som er for dyr, det er manglende mot
og evne til å prioritere det som er viktigst, til å fordele goder
og byrder mer rettferdig og til å sette inn en storoffensiv mot
økonomisk kriminalitet, for det er det som tapper velferden – og
truer den i framtida. Men det er sterke økonomiske interesser som
mange er litt redde for.
Det er mange ting som går bra i
Norge, men én ting som er faretruende nå, er at de økonomiske forskjellene øker,
og vi ser det særlig blant barn. Vi ser det når vi ser på statistikken
som legges fram i denne proposisjonen, på sosialhjelp. Hva gjør
regjeringen med det? Ingenting – ikke i kommuneøkonomien, ikke ellers.
Det er grunn til å styrke kommuneøkonomien
for de eldres skyld, for de utviklingshemmedes skyld, for barna
som går i barnehagen, for dem som går på skolen, for at det skal
være mulig å ha et godt kulturliv, og for at kommunen skal være
en god samarbeidspartner for næringslivet – at de skal kunne gjør
alle de tingene i et moderne samfunn som vi forventer. Hvis kommuneøkonomien
er for svak, blir fellesskapet veikt og dårlig, og da er veien åpen
for dem som ønsker å privatisere dette enda mer. For SV er det slik
at velferdsoppgavene, som opplæring og omsorg, er vesensforskjellige
fra forretningsdrift. De har sin begrunnelse i verdigrunnlaget,
solidaritet, fellesskap og rettferdighet, og jakten på forretningsmessig resultat
skal ikke være et mål i velferdstjenestene.
Jeg ser at regjeringen også skriver
at den vil tilstrebe bedre bruk av skattebetalernes penger. Det
vil SV også. Derfor mener vi at skattebetalernes penger som er bevilget
til f.eks. barnehage, barnevern eller skole, skal gå til nettopp
det – ikke til forretningsmessig utbytte. Det skal heller ikke brukes
anbud for å presse fram kutt i pensjoner og lønninger for velferdens
helter – de som gjør disse viktige jobbene. De har ikke en krone
for mye i lønn eller pensjon noen av dem.
Det er mange områder man kunne snakket
om i forbindelse med denne kommuneøkonomien – og jeg skal ta opp
noen få. Vi har fått tilbakemeldinger fra kommunene om at de sliter
med de ressurskrevende tjenestene, særlig fordi de nå får ansvar
for flere og flere veldig syke pasienter som skrives ut. På mange
måter er dette tjenester som krever bemanning som et sykehjem og
kompetanse som et sykehus. Regjeringen har kuttet i denne ordningen,
og det er også gjort noen innstramminger administrativt som gjør
at dette blir vanskelig. Dette er en ordning som må styrkes, for
dette treffer veldig godt utgifter som ikke kan fanges opp av inntektssystemet
ellers.
Brukerstyrt personlig assistent
har vi fått mange tilbakemeldinger på at ikke fungerer. Dessverre
har det blitt verre etter at Stortinget lovfestet det. Her må det
nå gjøres endringer slik at det ikke blir forskjell på dette. Forskrifter
må inn raskt, og ordningen bør over i folketrygden, for det er et
hjelpemiddel.
Unge på sykehjem er fremdeles et
problem. Mye av dette skyldes jo at kommunene ikke har de ressursene de
skal ha. Det er fint at færre er i ROBEK, men mange av kommunene
har kuttet voldsomt i noen av disse tjenestene – og kanskje særlig
til dem som ikke har stemme til å snakke for seg sjøl.
Til videregående skole og fylkeskommunene:
Her ser vi at det blir færre elever i mange distriktsfylker. Det betyr
at elevene får et veldig, veldig smalt utdanningstilbud, kanskje
bare allmennfag igjen, og kanskje noen av dem nesten ikke får det
i det hele tatt og må flytte på hybel som 15-åring. Derfor foreslår
SV at regjeringen må utrede en tilskuddsordning for å se på dette.
Det er alvorlig at ungdommer i Distrikts-Norge ikke skal få et bredere
videregående tilbud enn det de gjør nå. Og alle de morsomme linjene
– kunst- og håndverk, musikk og alt dette – er det første som legges
ned. Derfor fremmer vi forslag om det – og en rekke andre forslag
i innstillingen – som jeg vil ta opp.
Presidenten: Da
har representanten Karin Andersen tatt opp de forslagene hun refererte
til.
Det blir replikkordskifte.
Norunn Tveiten Benestad (H) [11:03:41]: SV kan om dagen se
ut til å ha et litt uvanlig forhold til utredningsinstruksen. Partiet
har i denne saken vært veldig opptatt av å vite hva slags oppgaver
regjeringa vil flytte ut til de nye regionene, og har satt en frist
som gjør det vanskelig for regjeringa å sende forslaget på høring.
I saken om fylkesnavn nylig kritiserte derimot SV regjeringa for
manglende høring. Men her velger de altså å gjøre det samme selv.
Nok om det.
Mitt spørsmål til representanten
Andersen er: Ettersom SV er så utålmodig når det gjelder oppgavene
regjeringa ønsker å flytte ut, lurer jeg på hva slags konkrete oppgaver
som hennes parti ønsker å flytte ut til de nye regionene.
Karin Andersen (SV) [11:04:25]: Først har jeg lyst til å
si at det regjeringen først hadde tenkt seg når det gjelder disse
oppgavene, var en veldig kort høringsrunde – som SV ba om måtte
bli litt lengre sånn at alle det angår, skulle få lov til å uttale
seg. Det hørte regjeringen på, og det er jeg glad for.
SV har i innstillingene fra forrige
periode vært veldig tydelig på mange oppgaver som vi ønsker skal
flyttes. Kanskje noe av det aller viktigste vi er opptatt av, er
at fylkeskommunene får oppgaver som kan gi dem muskler til å drive
regionalt utviklingsarbeid. Det gjelder særlig næringsutvikling.
Det gjelder samferdsel. Det gjelder kultur. Og det gjelder ikke
minst kompetanseheving. Derfor fremmer vi i innstillingen her nå
forslag om økt tilskudd til å kunne drive desentralisert høyere
utdanning – mye mer enn det er i dag. Og fylkeskommunene er en god
tilrettelegger for det. Da vil man kunne serve både befolkningen
og næringslivet i hele sitt område, og det er de viktigste utviklingsmusklene
fylkeskommunene kan få.
Jon Engen-Helgheim (FrP) [11:05:41]: Ut ifra innlegget vi
har hørt, og SVs merknader virker det som partiet har en overdreven
tro på at skatteskjerpelser kan løse de aller fleste problemer.
De blå partiene ønsker å møte framtiden med omstilling og teknologi
for at kommunene skal være i stand til å løse framtidens utfordringer.
Så viser det seg at selv om vi har gitt 18 mrd. kr i skattelettelser,
så har man tatt inn 65 mrd. kr mer. Og det er ikke sånn at skattelettelser
får de konsekvensene som SVs representant påpeker. Men jeg lurer
litt på om det i det hele tatt finnes noen andre muligheter for
SV enn bare skatteskjerpelser for å gjøre kommunene i stand til
å levere bedre tjenester i framtiden.
Karin Andersen (SV) [11:06:34]: For det første har vi spurt
regjeringen om de kan dokumentere virkningene av sine skatteletter
sjøl. Det har de svart at de ikke kan. Så det er ingen som kan dokumentere
at dette har virket sånn som representanten sier.
For det andre tror jeg nok at når
det gjelder 95 pst. av befolkningen som har fått en 10-kroning om
dagen i skattelette, ville nok heller de fleste av dem sett at det lyste
av eldreomsorgen, at vi ikke hadde så stor svikt når det gjelder
hjelp til unger som trenger hjelp fra barnevernet, hjelp til dem
som er utviklingshemmede, eller hjelp til de eldre som nå ikke får
den hjelpen de skal ha. Den solidariteten tror jeg folk har, at
man kan være med og bidra litt mer for å få dette til. Jeg skjønner
at Fremskrittspartiet ikke har den. De har da også delt ut de største
pengene til de rikeste og friskeste folka. Det er SV helt uenig
i. Vi ønsker å prioritere dem som trenger hjelp fra det offentlige
foran de aller rikeste og friskeste i samfunnet.
Jon Engen-Helgheim (FrP) [11:07:36]: Da registrerer jeg at
det ikke kom noen andre forslag enn økte skatter som løsningen på
framtidens utfordringer for kommunene. Vi vet at kommunene går bra.
Vi ser at regjeringens politikk fungerer. Man har god kommuneøkonomi.
Det er også veldig mange kommuner som går med store overskudd. Når
vi varsler at vi ønsker å kutte i eiendomsskatten, kommer det veldig
mange røde kommuner som er styrt av Arbeiderpartiet og SV, og sier
at selv om de går med milliardoverskudd, er tjenestene til innbyggerne
det første de skal kutte i. Det synes jeg er en rar innfallsvinkel.
Hvorfor vil ikke de røde kommunene heller prioritere tjenester til
innbyggerne? Hvis vi skal kutte i skatten, hvorfor er det tjenestetilbudet
i kommunene som alltid skal kuttes først?
Karin Andersen (SV) [11:08:33]: For det første har SV lagt
fram skatteforslag som gir ordentlige kutt i skatten for alle som
tjener under 600 000 kr. For det andre er det utrolig mye penger
å hente hvis man går etter økonomisk kriminalitet og skattesvindel.
Det er mange milliarder som snytes fra oss alle sammen, og som ødelegger
velferden, og som virkelig er en fare for velferdsstaten. Jeg kunne
ønske at Fremskrittspartiet var litt mer opptatt av det istedenfor
å legge til rette for at folk skal kunne snike pengene sine unna
i skatteparadis og ikke være med på å betale til fellesskapet.
Når det gjelder eiendomsskatten,
har SV fremmet forslag om at den skal bli mer rettferdig, mens regjeringen
og Fremskrittspartiet har foreslått tak for dem som har de største
hyttene og de største husene. De skal få mindre skatt. Det har aldri
vært så mange kommuner som har sett seg nødt til å ta inn eiendomsskatt,
som når Fremskrittspartiet har sittet i regjering. Så her er det
mye mer behov for SVs politikk, som gir større rammeoverføringer
og kommunene muligheter til å prioritere de viktigste oppgavene.
Presidenten: Replikkordskiftet
er dermed omme.
André N. Skjelstad (V) [11:09:57]: Jeg vil gi honnør til
kommunalministeren, som har levert en kommuneproposisjon som så
langt jeg har oppfattet, ikke har utløst massive diskusjoner. Det
er lite diskusjon så langt fordi det presenteres en proposisjon
med gode tall og positive utsikter for Kommune-Norge. For Venstre, som
i sin tid også utenfor regjeringskontorene kjempet godt sammen med
forrige regjering om en kommune- og regionreform, er det fint å
registrere at det vies betydelig plass i proposisjonen.
Økonomien i Kommune-Norge er solid,
og det legges opp til vekst i de frie inntektene i 2019. Men den
positive rammen tegner likevel en situasjon i Kommune-Norge framover
som vi er nødt til å ta inn over oss. Vi blir eldre og eldre og
færre til å ta seg av oss, færre til å produsere og finansiere de
tjenestene som kommunene skal levere til sine innbyggere. Små kommuner
kommer i årene framover til å møte store utfordringer med å tilby de
tjenestene som innbyggerne har rett og krav på.
Mange, men ikke mange nok, kommuner
gjør en stor innsats i å svare på disse utfordringene. Kommune-Norge
er i en stor endring. Vi har de siste årene sett sammenslåinger
som vil føre til mer robuste kommuner, kommuner som vil være rustet
til å ta på seg framtidens utfordringer. Kommune-Norge skal også
ha spennende oppgaver framover. Men med generalistkommuner i tankene,
skal en vite at når det gjelder alle de oppgavene som kommunene
kunne og burde hatt, legger de mindre kommunene en form for begrensning.
I større kommuner ville dette kunne være en mulighet til samtidig
å ta større utfordringer enn de gjør i forhold til de små per i
dag.
Tidligere kommunalminister Jan Tore
Sanner gjorde en solid innsats i å få kommune- og regionreformen opp
å gå. Med å understreke den store betydningen han har hatt for at
reformen lyktes, gir det seg en mulighet til å framheve den nåværende
kommunalministerens imponerende innsats i å fortsette jobben. Å
slå sammen hundrevis av kulturer og titusenvis av innbyggere i Norge
byr på noen krevende slag. Midt i det hele er det vanskelig å få
øye på hva hensikten med dette i bunn og grunn er, med det som det
da har vært fokusert på.
Kommunereformen er en god kommunereform
og vil fortsette. Min drivkraft er ønsket om å gjøre kommunene bedre
rustet til å ta vare på sine innbyggere framover, og det som da
følger med. Derfor er det godt og riktig at regjeringen fortsetter
med sine økonomiske incentiver. Jeg tror at vi framover vil få rapporter
fra sammenslåtte kommuner om at dette egentlig går ganske bra. Naboene
er kanskje ikke så ulike oss likevel, kanskje vi deler noe av det
samme synet også når det gjelder drift av kommunene, hva som er
best for innbyggerne, og kanskje det heller ikke er så ille at rådhuset
ikke nødvendigvis ligger i nabolaget. Dette handler også om å få kommuner
opp til en størrelse som gjør at hverdagen blir enklere, mer forutsigbar
og ikke minst robust nok for innbyggerne. Hensikten med en kommune-
og regionreform er sterkere regioner med økt lokalt selvstyre. Venstres
drivkraft har hele tiden vært å gi innbyggerne mer makt til egne
valg, men først må regionene bli store nok for oppgavene.
I februar fikk vi ekspertutvalgets
anbefaling om desentralisering av statlige oppgaver. Hagen-utvalgets
rapport er spennende lesning – spennende fordi man får et overblikk
som umiddelbart får meg til å tenke på hvor stort potensial det
er med hensyn til oppgaveoverføring. Og la det være klinkende klart:
Venstre sto helt i front og kjempet gjennom en regionreform. Nettopp
derfor trodde og tror vi også at det som Hagen-utvalget skisserer,
det er de nye fylkeskommunene i stand til – å ta over betydelige
oppgaver, mye mer betydelige enn ved en eventuell tonivåløsning.
Her er det virkelig muligheter for fylkeskommunen til å få et langt
større og mer betydelig ansvar enn det de har i dag. Men man må
selvsagt finne oppgaver som monner. Man må finne de oppgavene som
lar seg flytte, og på en sånn måte at fylkeskommunen kan følge opp
og tilby samme eller bedre løsninger enn en ser i dag.
Det er ingen vits i å legge skjul
på at Venstre er ivrig etter å få dette på plass så fort som mulig.
Jeg vil også gi kommunalministeren honnør for det hun har fulgt
opp. Så gjenstår det å se hva som nå kommer ut av det. Stortingsflertallet
har imidlertid mye å si når det gjelder hvordan dette presenteres,
og jeg ønsker en helhetlig vurdering. Jeg synes det er bra at stortingsflertallet
er ivrig, men en må altså ikke glippe fokus på at det er oppgavene
som må stå i fokus. Oppgaver vil da flyttes på tvers av departementene,
og jeg har tro på at regjeringen vil legge fram dette i en god totaloversikt
på en god og egnet måte.
I 2017 trådte det nye inntektssystemet
for kommunene i kraft. Dette legger til rette for kommunene som slår
seg sammen – og vesentlig også for resten av landets innbyggere
– på en god måte med hensyn til det nye inntektssystemet.
Til slutt vil jeg nevne noen få
ord om at jeg er godt fornøyd med at vi nå får på plass noen nye
rammevilkår for ferjeavløsninger. Dette har vært en kampsak for
Venstre i mange år, og jeg tror at når regjeringen nå får på plass
dette, med at også kapitalkostnaden kan dekkes, så er jeg godt fornøyd
med det.
Venstre vil for øvrig også støtte
forslaget som er fremmet av Høyre, Fremskrittspartiet og Kristelig
Folkeparti.
Presidenten: Det
blir replikkordskifte.
Stein Erik Lauvås (A) [11:15:18]: Venstre har tidligere vært
tydelige på oppgaver til nye regioner og at det var viktig med tidlige
avklaringer. Problemet nå er at Venstre i regjering har mistet grepet
om akkurat det. Venstre mener nå at oppgavene kan leveres stykkevis og
delt og uten helhetssyn.
I dag instruerer stortingsflertallet
regjeringen om en samlet sak til Stortinget om nye oppgaver til
regionene. Er Venstre-representanten Skjelstad fornøyd med at stortingsflertallet
nå instruerer regjeringen med krav om en samlet sak, slik Venstre
tidligere har ment var fornuftig, og vil Venstre stemme for forslaget
her i salen i dag?
André N. Skjelstad (V) [11:16:03]: Jeg er godt fornøyd med
at Stortinget er ivrig etter å få være med og gjennomføre regionreformen,
som jeg har vært en ivrig tilhenger av lenge, noe også representanten
Lauvås er veldig klar over. Jeg deler også synet til representanten Trellevik
her. Jeg tror det er viktig at vi tar oss den tid som er nødvendig,
så vi får på plass de oppgavene som en på best mulig måte kan løse.
Det tror jeg også representanten Lauvås er enig i. Og så synes jeg
det er bra at Lauvås nå har blitt entusiastisk til regionreformen.
Det gleder mitt hjerte stort, og jeg håper også det fortsetter fra
representanten Lauvås.
Heidi Greni (Sp) [11:16:56]: Det er sørgelig å se at Venstre,
som var den største pådriveren for nye oppgaver til fylkene, nå
på en måte bakker ut. Det var en forutsetning da vi debatterte dette
her i salen sist, at oppgavene skulle komme som en del av kommuneproposisjonen
som ble framlagt i vår. Nå blir dette bare skjøvet ut i tid og ser
ut til å renne ut i sanden, så jeg er skuffet over at Venstre ikke
støtter forslaget som instruerer regjeringen om en egen sak til
Stortinget innen 15. oktober.
Regjeringen har også fremmet forslag
om at ansvaret for vannforsyningen skal overføres fra fylkeskommunen
til staten. Forslaget har vært på høring og fått sterk motbør. En
samlet kommunesektor, miljøbevegelsen, fagmiljøene og berørte fylkeskommuner
går imot forslaget. Hva er begrunnelsen for at Venstre går inn for dette
forslaget om å overføre oppgaver fra fylkene og til staten?
André N. Skjelstad (V) [11:17:56]: Nå skal nå dette behandles
før det er klart hvor det blir liggende. Prinsipielt er jeg for
at mest mulig blir liggende ute, desentralisert, nærmest mulig innbyggerne,
og det er også hele ideen bak regjeringens regionreform. Så synes
jeg for så vidt at det er forunderlig, men også gledelig, at representanten
Grini nå heier på regionreformen. Det synes jeg er svært gledelig,
for det har ikke akkurat skjedd før i denne sal, og hvis Senterpartiet
nå, mot formodning, skulle heie enda litt mer, får vi altså et entusiastisk
storting. Det gleder mitt hjerte stort, som jeg tidligere også svarte
representanten Lauvås.
Karin Andersen (SV) [11:18:50]: Representanten Skjelstad
trives veldig godt i rollen som Kirsten giftekniv for disse tvangsekteskapene.
Vi andre har ønsket en frivillig regionreform. Men jeg regner med
at også Venstre er opptatt av de oppgavene som fylkeskommunene har.
Vi har nå greid å stoppe at man skulle flytte videregående over
til de store kommunene, men selv om man nå slår sammen f.eks. Oppland
og Hedmark, som er mitt fylke, blir det veldig store avstander.
Det vi også ser, er at demografien forandrer seg veldig, og det er
veldig få ungdommer igjen i deler av fylkene. Det betyr at det videregående
tilbudet blir ganske alvorlig redusert, og det gjør at fylkeskommunene
legger ned bredden i tilbudene. Det er vi nødt til å forholde oss
til på en eller annen måte. SV fremmer forslag om det her nå, for
å sikre at det finnes valgfrihet, og at ikke flere elever må flytte
på hybel når de er 15. Vil Venstre støtte det?
André N. Skjelstad (V) [11:19:54]: Det er ingen tvil om at
demografi er en utfordring i en del av våre fylkeskommuner. Det
sier også regjeringen selv i proposisjonen som legges fram. Så er
det ikke helt riktig det representanten Andersen sa, at vi fikk
et partnerskap rundt det da vi sa nei med hensyn til videregående
skole i forrige periode. Vi videreførte det den rød-grønne regjeringen
da hadde hatt som mantra i åtte år. Det videreførte vi, det er ikke
noe nytt der. Men det representanten Andersen har rett i, er at
det er kostnadskrevende med de videregående skolene når en ikke
har nok elevgrunnlag, og da vil også fylkeskommunene måtte se på hvordan
de gjør dette framover. Men det er all grunn til å være på vakt
overfor hvordan dette vil utvikle seg framover. Det er jeg helt
enig i.
Presidenten: Replikkordskiftet
er da omme.
Torhild Bransdal (KrF) [11:21:08]: Hvis jeg hadde fortalt
innbyggerne i Vennesla kommune at vi skulle diskutere kommuneproposisjonen
i dag, er jeg ikke så sikker på at det hadde blitt en stor kioskvelter.
Men jeg er helt sikker på at hvis jeg hadde sagt at vi skulle diskutere
tjenesteproduksjon og kvaliteten den holder rundt omkring i våre
kommuner og fylkeskommuner, så hadde det vært mange flere som hadde
vært opptatt av det.
Kommuneproposisjonen legger opp
til en nøktern vekst i kommuneøkonomien videre. Vi har hatt noen gode
år, og en kan saktens diskutere hvem som er best, men vi må nok
konstatere at ekstraordinære skatteinntekter også har vært med på
å lage det bildet. Det er nøkterne framtidsutsikter for dette, og
det kommer til å kreves at det er nøkternt. Det er veldig lett bare
å si at en vil sprøyte inn mer penger; jeg har sågar sett tall på 6 mrd. kr
her. For meg, som representant for et opposisjonsparti, kunne det
vært veldig fristende å være med på dette, men jeg tror jeg vil
spare den øvelsen til det virkelig trengs. Jeg håper at vi ikke
kommer inn i en krise.
Når det gjelder dette med ekstraordinære
skatteinntekter, må man også se på at det er få kommuner på ROBEK-listen,
og det må vi alle være glade for.
Det brukes en del energi på å hisse
seg opp over inntektssystemet, og man spør om Kristelig Folkeparti
har skiftet mening. Nei, det har vi ikke gjort. Vi har sagt at inntektssystemet
skal være mest mulig nøytralt, men det gjelder for både distriktskommunene,
de som er midt imellom, bykommunene og de store bykommunene. Så
man må ha minst tre tanker i hodet på samme tid her.
Hele Stortinget er enig om at det
skal settes ned et bredt sammensatt utvalg. Når vi falt ned på den
formuleringen som vi gjorde, er det fordi vi vil la utvalget jobbe uten
at vi skal fortelle om resultatet på forhånd, for da vet vi hvordan
diskusjonene blir.
Forslaget om en samlet behandling
av oppgavene til de nye fylkeskommunene er et utrolig viktig forslag
til vedtak. Det er allerede blitt sitert fra talerstolen at
«Stortinget ber regjeringen komme
tilbake til Stortinget senest innen 15. oktober 2018 med en egen
sak med samlet vurdering av oppgaveoverføringene (…)».
Det gjelder oppgaver som kan utfases
i 2020, og oppgaver som kan gjøres senere, og som kanskje må utredes.
Fylkene venter nå på en avklaring
om nye oppgaver og myndighet. Flere av fylkene er inne i krevende
sammenslåingsprosesser, og det er demokratisk veldig viktig å få
dette på plass før valgkampen for fylkestingsvalget i 2019, slik
at velgerne kan stille kandidatene til ansvar for hvilken linje
man har lagt seg på, og hvilke oppgaver som skal løses.
Det er blitt gjort mange forsøk
på å få i stand en reform. Vi har diskutert oppgavene først og kartet
etterpå. Nå har vi kartet først og oppgavene etterpå. Jeg håper virkelig
at vi lykkes med dette, for vi lyktes dessverre ikke forrige gang.
Det var ikke mye som kom ut av det forsøket.
Jeg har også lyst til å bemerke,
som også ble sagt i replikkordskiftet, at det blir fremmet et løst
forslag i dag fra Arbeiderpartiet, Senterpartiet, SV og Kristelig
Folkeparti, som lyder:
«Stortinget ber regjeringen om å
stille sine planlagte endringer i vannforvaltningen/vannforskriften
i bero slik at dette kan sees i sammenheng med samlet sak om oppgaver
til de nye fylkeskommunene.»
Målsettingen må være at ting skal
desentraliseres – i hvert fall ikke at ting skal sentraliseres fra
et folkevalgt nivå til et byråkratisk nivå.
Det er noen kommuner som opplever
et tap gjennom det nevnte inntektssystemet, på grunn av utilsiktede
virkninger av kriteriene. Før kommunereformen ble det klart at ingen
skulle tape på en sammenslåing. Derfor er det viktig at det blir
ryddet opp i dette, og komiteen har samlet seg om et vedtak om at
dette skal gjøre at de kommunene som får tap på grunn av bosettingskriteriene,
ikke skal tape på det.
Kompensasjon for maskinskatten:
Det er ikke en omkamp, men det er faktisk ganske viktig at de som
ikke får retaksert, ikke skal miste hele sitt eiendomsskattegrunnlag.
Det femte er ferjeavløsningsmidler.
Jeg er veldig glad for det forslaget som ligger i saken i dag. Det
kunne gjerne gått lenger, men vi skal være glade for det som foreligger.
Presidenten: Det
blir replikkordskifte.
Heidi Greni (Sp) [11:26:38]: Det er dessverre litt vanskelig
å følge Kristelig Folkeparti når det gjelder enkelte saker i denne
kommuneproposisjonen. Partiet var, sammen med bl.a. Senterpartiet,
med på å fatte vedtak i november 2017 om at kommunesammenslåing
utelukkende skulle skje ved frivillighet, at inntektssystemet ikke
skulle videreføres, og at det nye inntektssystemet skulle sikre
likeverdig tjenesteproduksjon. I innstillingen til saken vi behandler
i dag, står ikke Kristelig Folkeparti bak et forslag der vi ber
regjeringen om å sette ned et bredt offentlig utvalg, med et tydelig
mandat som legger til grunn at inntektsfordelingen og utgiftsutjevningen
skal gi likeverdig grunnlag for tjenester, i tråd med vedtaket vårt
fra november 2017. Frivillig små kommuner vil fortsatt bli straffet
i 2019, og det vil ikke gi grunnlag for likeverdige tjenester mellom
frivillig små og ufrivillig små kommuner.
Hva er årsaken til at Kristelig
Folkeparti ikke lenger støtter dette forslaget?
Torhild Bransdal (KrF) [11:27:43]: Jeg var i mitt innlegg
innom akkurat den forskjellen mellom de to forslagene. Det handler
for det første om det åpne mandatet, og for det andre vil vi ikke
forandre spillereglene underveis. Det er derfor vi ber om at det
blir nedsatt et utvalg. Målsettingen kan også være det som opposisjonen
sier, at man skal komme ut likeverdig, men vi vil ha et utvalg som
skisserer. Grunnen til at vi ikke støtter det nå, er at vi ikke
vil endre spillereglene underveis i et løp.
Karin Andersen (SV) [11:28:32]: Representanten Bransdal sier
at hun egentlig kanskje kunne tenkt seg å ha vært med på SVs forslag
om 6 mrd. kr mer til kommunesektoren. Det hadde gitt hennes kommune 14 mill. kr
mer. Det er ikke hæla i taket det heller, når man skal drive eldreomsorg
og gode tjenester for mennesker med utviklingshemming, f.eks., som
vi nå har fått rapporter om at det er veldig store mangler på i
veldig mange kommuner.
Representanten Bransdals parti har
vært med på å gi enorme skatteletter til de aller rikeste og friskeste
i dette landet. Jeg er litt i stuss over Kristelig Folkepartis prioriteringer
og verdiene som ligger til grunn for dem. Representanten Bransdal
startet med å si at hadde vi diskutert kvaliteten i omsorg, skole,
barnevern og slikt, hadde folk vært mer interessert. Det er mye
som ligger til grunn for god kvalitet, men man må jo ha ansatte
til å gjøre jobben. Spørsmålet er da hvorfor Kristelig Folkeparti
velger å prioritere de aller rikeste foran de eldste og de sykeste.
Torhild Bransdal (KrF) [11:29:39]: Jeg må minne Karin Andersen
om at de aller fleste av de skattelettene som Kristelig Folkeparti
har vært med på, er lettelser i bedriftsbeskatningen – ikke i personbeskatningen.
Vi er avhengig av et dynamisk og oppegående næringsliv for å få
dette til å gå rundt.
Jeg sa ikke i mitt innlegg at jeg
ville bruke 6 mrd. kr mer, men det hadde vært utrolig bekvemt bare
å si at en kunne brukt 6 mrd. kr mer. Men jeg er ikke helt sikker på
at det ville være bare positivt, for en nøktern økonomistyring og
bruk fremmer også kreativitet, og gjør at en ser på hvordan en kan
bruke disse pengene på en best mulig måte. Det er Kristelig Folkeparti
for.
Siri Gåsemyr Staalesen (A) [11:30:37]: For Arbeiderpartiet
er det å få bygd flere boliger en viktig oppgave ute i kommunene,
særlig i pressområdene. Derfor har vi fremmet et godt forslag i
en av våre merknader i kommuneproposisjonen. Vi ønsker å utvide
byvekstavtalene til å omfatte flere byområder. Vi forventer at de kommunene
som får større statlige kollektivutbygginger, skal forplikte seg
til en sterkere koordinering av boligbyggingen, og at økt boligbygging
skal tillegges vekt i framtidige prioriteringer av statlige infrastrukturprosjekter
i og rundt de største byene.
Vi trenger å bygge flere boliger
i pressområdene. Hvorfor kan ikke Kristelig Folkeparti støtte dette
forslaget?
Eva Kristin Hansen hadde
her overtatt presidentplassen.
Torhild Bransdal (KrF) [11:31:22]: Først, president, vil
jeg beklage at jeg to ganger glemte å si «president». Nå gjorde
jeg det.
Vårt land er veldig mangfoldig.
Når det gjelder byer, kollektivtransport og slikt, er det utrolig
viktig hvordan vi bygger våre boliger. Når det gjelder byvekstavtalene, er
det avtaler mellom byer og distriktene rundt. Mitt område, Iveland
kommune, med 1 300 innbyggere, som er meget desentralisert, kan
ikke pålegges de samme restriksjonene som man har i f.eks. Kristiansand
sentrum. Og det kan overføres til veldig mange steder. Så det gjelder
å ha to tanker i hodet på én gang. Jeg er veldig enig i at det er
pressområder, men man må ikke la distriktene rundt lide for akkurat
det.
Presidenten: Replikkordskiftet
er omme.
Statsråd Monica Mæland [11:32:25]: Alle her i denne sal har
minst én ting til felles, nemlig at vi bor i en kommune, en velferdskommune
som sørger for oss på mange av livets viktigste områder – med en
god barnehage og skole, gode helse- og omsorgstjenester og et sterkt
sosialt sikkerhetsnett. Dette må vi beholde og styrke. Vi vil ha
flere levende lokalsamfunn over hele landet, vi vil redusere statlig
detaljstyring, og vi vil ha mer makt til lokalsamfunnene og deres
folkevalgte. Vi vil sikre et bærekraftig velferdssamfunn.
Etter det kraftige oljeprisfallet
i 2014 opplevde vi store utfordringer, og regjeringen brukte mange
ulike virkemidler for å motvirke nedturen. Vi sørget også for at
kommunene kunne holde hjulene i gang, med god vekst i de frie inntektene.
Det har gitt kommunene mulighet til å sikre gode og trygge barnehager,
kunnskap i skolen og kvalitet i helsetjenestene. Og tallene er tydelige:
Veksten i kommunesektorens frie inntekter i perioden 2013–2017 var
på 2,1 pst. Dette er en betydelig bedring fra perioden 2005–2013,
da den gjennomsnittlige veksten var på 1,8 pst.
Nå er vi i en annen situasjon, og
vi vet at det økonomiske handlingsrommet blir strammere framover.
Det betyr at vi må sørge for å få mest mulig ut av hver krone. Det
betyr ikke at ansatte skal løpe raskere, men at vi må arbeide smartere
og legge til rette for mer innovasjon i offentlig sektor.
Kommunene i Norge drives godt. Dyktige
ansatte og politikere kombinert med en økning i de frie inntektene har
fått mange kommuner ut av ROBEK-registeret. I mange år var det rundt
50 kommuner som var registrert i ROBEK. Under denne regjeringen
har antallet gått ned år for år, og i fjor var tallet nede i 28.
Det er det laveste tallet siden ROBEK ble opprettet, i 2001. I år
ser det enda bedre ut, og i løpet av 2018 kan vi være nede i bare
13 kommuner i ROBEK-registeret. På noen år har altså andelen kommuner
i ROBEK sunket fra nesten 12 pst. til rundt 3 pst.
God kommuneøkonomi er ikke først
og fremst et gode for kommunene selv, det er først og fremst bra
for alle oss som bor i kommunene – for barn i barnehager, for elever
i skolen og for alle dem som har behov for helse- og omsorgstjenester.
Fra 2016 til 2017 er det blitt 500 flere årsverk i barnehagene,
200 flere årsverk i barnevernet, 300 flere årsverk i helsestasjons-
og skolehelsetjenesten, 2 800 flere årsverk i grunnskolen og 4 900
flere årsverk i omsorgstjenestene.
Nå er økonomien på vei opp igjen.
Da må vi som samfunn være disiplinerte i pengebruken, slik at vi
sikrer fortsatt lav arbeidsledighet og økende sysselsetting. Men
også neste år legger vi opp til god vekst for kommunene. Regjeringen
foreslår at kommunene får en vekst i frie inntekter på mellom 2,6
og 3,2 mrd. kr i 2019. Det sosiale sikkerhetsnettet styrkes, slik
at flere løftes opp og færre faller utenfor. Av de frie inntektene
er 200 mill. kr begrunnet i Opptrappingsplanen for rusfeltet og 100 mill.
kr i Handlingsplan for habilitering og rehabilitering, som nå er
fullfinansiert.
Folketallet i Norge vokser saktere
enn tidligere anslått. Det er fortsatt en viss usikkerhet knyttet
til merutgiftene til demografi i 2019, og den varslede veksten i
frie inntekter må ses i sammenheng med dette. Det vil snart komme
nye befolkningsprognoser fra Statistisk sentralbyrå, og anslag på
merutgifter vil bli lagt fram i statsbudsjettet for 2019.
Fra 2017 trådte et oppdatert inntektssystem
for kommunene i kraft. Det skal sørge for gode og likeverdige tjenester
til innbyggerne, mer uavhengig av kommunestørrelse. Vi har fjernet
hindringer for kommunesammenslåing ved at små kommuner i tettbygde
strøk som velger å stå alene, ikke kan sende hele regningen for
administrasjon til resten av Kommune-Norge. Det gis likevel full
kompensasjon for at en del kommuner har større utgifter til bl.a.
skole og hjemmetjeneste på grunn av store avstander og spredt bosetting.
Kommuner som er ufrivillig små på grunn av lange avstander, vil
fortsatt få full kompensasjon til administrasjon av kommunen.
Ved behandlingen av statsbudsjettet
for 2018 ba Stortinget regjeringen vurdere bosettingskriteriene
i inntektssystemet i lys av kommunereformen. Kommunenes verdi på
bosettingskriteriene i inntektssystemet vil kunne endre seg som
følge av en sammenslåing. Den nye kommunen vil ikke alltid få en
verdi på disse kriteriene som er lik summen av de gamle kommunene.
Departementet vil fram mot kommuneproposisjonen for 2020 vurdere
ordninger som demper eventuelle utslag på bosettingskriteriene som
følge av sammenslåing, for å lette overgangen til nye kommuner.
Det er lagt opp til at inntektssystemet
skal evalueres og gjennomgås om lag hvert fjerde år. Stortinget
ønsker i den forbindelse at det skal nedsettes et bredt sammensatt
offentlig utvalg. Det skal jeg selvsagt følge opp.
Kommunereformen har så langt medført
den største endringen i kommunestrukturen siden 1960-tallet. I 2020
vil det være 356 kommuner i Norge. Men som ansvarlig statsråd må
jeg peke på at det fortsatt er behov for endringer i kommunestrukturen.
Gjennom flere tiår har vi sett en utvikling der de minste kommunene
blir mindre og de største kommunene vokser og blir større. Etter 2020
vil fortsatt halvparten av kommunene ha under 5 000 innbyggere,
og over 100 kommuner vil ha under 3 000. De er sårbare og ofte avhengige
av enkeltpersoner. Mange vil også være helt avhengige av interkommunalt
samarbeid. Slike samarbeid er helt nødvendig, men ikke et fullgodt
svar på utfordringene de små kommunene har. Kommunereformen går
altså ikke over, rett og slett fordi utfordringene ikke går over.
Regjeringen vil fortsatt gi gode
og forutsigbare rammer for kommuner som ønsker å slå seg sammen,
og det er positivt at Stortinget slutter opp om de økonomiske virkemidlene.
Regjeringen gjennomfører også regionreformen.
I Norge har alle fylkeskommuner de samme oppgavene. Da er den minste
fylkeskommunen den som legger lista for hvilke oppgaver fylkeskommunene
kan få. Fram til i år har ni fylkeskommuner hatt under 200 000 innbyggere.
Etter 2020 vil ingen fylkeskommuner ha under 200 000 innbyggere.
Nå er ikke 200 000 innbyggere noen magisk grense, men større fylkeskommuner
styrker mulighetene både til å ivareta dagens oppgaver på en god
måte og til å ta på seg nye oppgaver.
Jeg har merket meg at Stortinget
ønsker en egen samlet sak før 15. oktober om oppgaver det er aktuelt
å overføre. Dette skal vi selvsagt følge opp.
Jeg har grunnleggende tro på desentralisering
av makt og på å flytte oppgaver nærmere innbyggerne. Å overføre
oppgaver til fylkeskommunene gir innbyggerne sterkere innflytelse
på hvordan oppgavene løses.
Kommunene har hatt en svært god
vekst de siste årene. Vi legger med dette opp til en solid kommuneøkonomi,
slik at kommunene kan fortsette sitt gode arbeid innen skole, eldreomsorg,
rus og barnevern og dermed sikre et bærekraftig velferdssamfunn
også framover.
Presidenten: Det
blir replikkordskifte.
Eirik Sivertsen (A) [11:40:13]: La meg starte med å si takk
til statsråden, for jeg merket meg at statsråden har en offensiv
holdning til å imøtekomme Stortingets klare beskjed om en samlet
politisk vurdering av regionreformen. Det står det respekt av at
statsråden møter på den måten.
Men så til resultatene for kommunesektoren,
som allerede har vært en sentral del av debatten i salen i dag. Regjeringspartiene
slår seg på brystet og skryter av de flotte resultatene, men resultatene
skyldes jo først og fremst ekstraordinære skatteinntekter som er
blitt større enn regjeringen forutså. Mye av dette har vært helt
ekstraordinært fordi det er skattetilpasning til skattereformen
eller engangspenger og ikke varige inntekter. Det gjør jo at rammene
for virksomheten er uforutsigbar. Det er vanskelig å planlegge og
budsjettere slik at man får penger til overs på slutten av året.
Mener statsråden at dette er en
bærekraftig og fornuftig måte å styre kommunesektoren på?
Statsråd Monica Mæland [11:41:16]: Jeg har med interesse
fulgt debatten, og Arbeiderpartiets støtte til regionreform og oppgaveoverføring
er bra. Det skal jeg ta med meg når jeg i morgen møter Trondheims
ordfører, som skal argumentere mot at SIVAs oppgaver flyttes til
fylkeskommunene.
Når det gjelder skatteoppleggene,
har vi nedjustert anslaget nettopp fordi vi vet at det er veldig
usikkert hvordan skatteinngangen blir. Skatteinngang er jo en konsekvens
av skatteopplegg, og skatteopplegg vedtas i Stortinget. Når det
gjøres skattetilpasninger, er de basert på de skattereglene som
gjelder. Det denne regjeringen har gjort innenfor skatt i samarbeid
med partiene i Stortinget, er jeg veldig fornøyd med. Det har vært
helt nødvendig gjennom dramatiske år – jeg føler at man i debatten
ikke har tatt inn over seg hvilke år vi legger bak oss – å styrke
bedriftenes konkurranseevne og styrke muligheten til å ansette flere
mennesker.
Eirik Sivertsen (A) [11:42:10]: Det er bred enighet i denne
salen om å styrke de langsiktige og forutsigbare rammebetingelsene
for bedriftene. Derfor gikk Arbeiderpartiet i bresjen for å få lavere
skattesatser for næringslivet.
Jeg merker meg at statsråden ikke
tar opp det som var kjernen i problemstillingen jeg forsøkte å reise, knyttet
til at kommunesektoren i veldig stor grad har fått engangsinntekter,
som man ikke kan legge til grunn for varig drift. Det er stort sett
tjenester man produserer, som er avhengige av innsats.
Jeg har også merket meg at regjeringen
i proposisjonen skriver:
«Strammere økonomisk handlingsrom
vil presse fram mer effektive løsninger i kommunesektoren.»
Dette til tross for at man samtidig
skriver at kommunesektoren har vært god på effektivisering de siste
åtte årene, og viser til at man de siste årene gjennomsnittlig har
fått til 0,5 pst. effektivisering i perioden 2008–2016.
Spørsmålet er: Ser vi nå at Høyre
styrer tilbake dit man var på begynnelsen av tusentallet – med en
sultefôring av kommunene for å presse fram strukturendringer?
Statsråd Monica Mæland [11:43:15]: Jeg har også hørt uttrykket
«sultefôrede kommuner» brukt, og det har vel aldri passet dårligere
enn under denne regjeringen. Det viser jo resultatene, og det viser
antallet ROBEK-kommuner.
At skatteinntekter varierer, er
noe vi alle vet, og alle vi som har vært ute i kommunene og jobbet,
vet at de endres fra år til år. Det er noe kommunestyrer og kommuner
forholder seg til. Det er ikke noe problem at man får store skatteinntekter
ett år, men man må altså tilpasse seg endrede skatteinntekter neste
år. Jeg har stor tillit til at kommunene håndterer dette på en veldig
god måte.
Når det gjelder bidraget til å jobbe
mer effektivt og mer innovativt, er dette noe som treffer alle –
store og små kommuner, både kommuner, fylkeskommuner og staten.
Derfor foregår det nå et massivt arbeid i hele Norge med å digitalisere,
med å automatisere, med å robotisere og med å ta i bruk nye, gode
løsninger. Og staten bidrar. Vi har et godt samarbeid med KS og
kommunesektoren for å sørge for at vi får på plass bedre og smartere
løsninger, slik at vi kan bruke de kloke hodene og varme hendene
der vi trenger dem.
Eirik Sivertsen (A) [11:44:18]: Jeg merker meg at statsråden
bekrefter at regjeringen bruker et strammere økonomisk handlingsrom
for å presse fram enda mer effektive løsninger i kommunesektoren,
en sektor som er veldig vant til å drive med omstilling, som driver med
effektivisering, og som har gode resultater her. Jeg mener at det
er feil medisin, som jeg argumenterte for i mitt innlegg.
Jeg er uenig med statsråden når
hun sier at kommunene forholder seg til økte skatteinntekter, for
det er umulig for kommunene å forholde seg til framtidige skatteinntekter.
De baserer seg på et anslag fra regjeringen som kommer året før
budsjettåret. De vet ikke hvor mye mer penger de får, før i februar
året etter. Dette er penger man ikke kan planlegge drift for, som
er hovedoppgaven til kommunene. Derfor har også mange kommuner på
klokelig vis enten satt av penger til framtidige utfordringer, eller
betalt ned gjeld. Det er klokt. Men det er ingen klok måte å styre
kommunene på.
Spørsmålet er: Hvordan vil statsråden
sørge for et økt handlingsrom for kommunene – med varige inntekter
og ikke bare basert på engangspenger?
Statsråd Monica Mæland [11:45:22]: Jeg tror jeg har litt
problemer med å forstå spørsmålet. Denne regjeringen har altså,
gjennom solide kommuneopplegg, bidratt til vekst i kommunesektoren
siden 2013 – 2,1 pst. mot 1,8 pst. i de rød-grønne årene.
Det er slik at skatteinntekter varierer.
Det gjorde de i rød-grønne år, som jeg kjenner veldig godt fra min
tid som byrådsleder i Bergen. Det gjør de også under denne regjeringen.
Men dette vet kommunene, og det forholder de seg til.
Det økonomiske handlingsrommet baserer
seg ikke på at det er noe mål å stramme inn kommuneøkonomien i seg
selv, men det er et mål å stramme inn pengebruken. Det er et mål
å ha et mer nøytralt opplegg basert på at vi nå ser pilene peke
i riktig retning: rekordlav ledighet og større sysselsetting – dette
er kjempeviktig. Det er ikke så veldig lenge siden vi sto i denne
sal og var ganske fortvilte på tvers av partigrensene fordi vi så
hva oljeprisfallet gjorde med lokalsamfunn og med enkeltpersoner
med familie.
Vi har måttet sette inn virkemidler.
De har virket. Da må vi også ha en mer nøytral pengebruk.
Heidi Greni (Sp) [11:46:41]: Regjeringen har hatt på høring
forslag til revidert distriktsindeks. Forslaget har blitt møtt med
klare innvendinger bl.a. fra KS og fra mange fagpersoner. Ny distriktsindeks
legges ikke til grunn for fordeling av distriktstilskuddet for 2019,
men i kommuneproposisjonen heter det at ny distriktsindeks vil bli
lagt til grunn ved forhandlinger med ESA om revisjon i ordningen
med differensiert arbeidsgiveravgift. Mener statsråden at ny distriktsindeks
som ikke er lagt fram for Stortinget, og som har møtt så stor motstand
bl.a. fra KS og mange fagpersoner, skal benyttes i grunnlaget for
forhandlinger med ESA før den er tatt i bruk nasjonalt, og før den
er behandlet av Stortinget?
Statsråd Monica Mæland [11:47:32]: Det er altså slik at representanten
kjenner til motstanden mot distriktsindeksen fordi denne regjering
i motsetning til den rød-grønne har lagt fram distriktsindeksen
for fylkene og for KS. Det har ikke vært gjort tidligere. Derfor er
vi kjent med motstanden.
Jeg mener at den nye indeksen i
større grad, og den er også faglig fundert, tar inn over seg distriktsutfordringene.
Det er ikke alt som er distriktsutfordringer.  Levekårsutfordringer
er f.eks. ikke distriktsutfordringer. Det er noe store byer opplever
kanskje i enda større grad enn distrikter. Men den tar opp i seg
viktige distriktsutfordringer, som vi skal ta på alvor. Og så har
vi sagt at vi må se på konsekvensene før vi innlemmer den i kommuneøkonomien,
og derfor har vi varslet at det ikke blir gjort før neste år.
Willfred Nordlund (Sp) [11:48:27]: Høyre, Fremskrittspartiet
og Kristelig Folkeparti begrunner i komiteens innstilling tvangssammenslåing
av Finnmark og Troms med at fylkene er «Norges viktigste utenrikspolitiske
interesseområde». Da må man vel kanskje anta at det snart er Innlandet,
altså Hedmark og Oppland, som er det viktigste innenrikspolitiske
interesseområdet!
Regjeringen fastslår selv i nordområdestrategien
for 2017 at det er nordområdene som er Norges viktigste utenrikspolitiske
interesseområde. Det er med bakgrunn i de mulighetene som ligger
i Arktis, og de mulighetene som vi har på Svalbard både når det
kommer til økonomisk vekst, og når det kommer til forskning, innovasjon
og andre utviklingsmuligheter i nord. Da blir mitt enkle spørsmål:
Er det sånn at statsråden eller regjeringen deler komitéflertallets
betraktninger om hva som er Norges viktigste utenrikspolitiske interesseområde?
Eller er det et varsel om at regjeringen har tenkt å legge om nordområdestrategien
sin?
Statsråd Monica Mæland [11:49:21]: Det er ingen varsel om
at vi legger om nordområdestrategien, men vi kan legge om måten
vi jobber med nordområdepolitikk på. Det avhenger litt av hva som
skjer i nordområdene – hvilke grep f.eks. det nye fylket i nord
tar. Det er et forslag, som representanten sikkert kjenner til,
fra forhandlingene på Gardermoen om at man faktisk styrker nordområdesatsingen
i fylkeskommunal regi. Jeg mener det kan bidra til at vi også flytter
over nasjonale oppgaver til regionene som nettopp er i dette området, som
har kompetanse på det. Det vil også gjøre det arbeidet mye sterkere.
Karin Andersen (SV) [11:50:10]: Det er kanskje litt oppsiktsvekkende
at statsråden ikke kan avkrefte at Finnmark og Troms er utenrikspolitikk,
for det er jo det flertallet i komiteen har sagt.
Jeg vil gi statsråden mulighet til
å gå inn i ordningen med statlig toppfinansiering for særlig ressurskrevende tjenester.
Det er tjenester til noen av dem i samfunnet som ikke kan snakke
for seg sjøl. Men det er ny kvalitetsforskrift nå, og regjeringens
arbeid for at flere skal skrives ut tidligere, gjør at kommunene
får et svært komplisert arbeid med mange av disse brukerne. Jeg
går ut fra at man mener at dette skal skje på kvalitetsmessig vis
og forsvarlig helsemessig, og det er altså kompetanse på nivå med
sykehus og bemanning som en hel sykehusavdeling rundt noen av disse
pasientene. Det krever veldig utstrakt koordinering av disse tjenestene.
Dette er oppgaver som kommunene nå tydeligvis ikke skal få lagt
inn i den kommunale egenandelen, og det kan bety ganske mange millioner.
Statsråd Monica Mæland [11:51:16]: Dette er jo vedtak som
er fattet for lenge siden, og som kommunene er veldig godt kjent
med.
Dette er krevende – det vet jeg
veldig godt. Det sier seg selv at jo større og mer robust en kommune
er, jo bedre er man også i stand til å håndtere nettopp denne type
pasienter. De er altså utskrivningsklare, de skal ikke lenger være
på sykehus, de skal ikke være i behandling i sykehus – de skal hjem
i kommunene sine. Vi har god konsultasjon med KS på dette området.
Det er mange krevende forhold, og selvfølgelig skal kommunene kompenseres
for de nye oppgavene de får. Det er det ingen uenighet om. Så diskuterer
vi på hvilken måte dette skal gjennomføres.
Karin Andersen (SV) [11:51:59]: Hvis det betyr at statsråden
ser at det er behov for å gå igjennom denne ordningen nå med grunnlag
i de nye og utvidede oppgavene kommunene har på dette området, er
jeg glad for det. Det er klart at hvis man skal drive dette arbeidet med
den kvaliteten som må til for disse pasientene, må man drive utstrakt
koordinering, man må sjekke at alle de fagpersonene med spesiell
kompetanse som må til, er på plass og er sertifisert.
Det er store utgifter – det er millionutgifter
– som i dag for mange kommuner ikke dekkes av denne ordningen, og
det er svært krevende. Det blir ikke – for å si det sånn – færre
pasienter, og de blir verken yngre eller friskere av at man slår
sammen kommuner. Så det hjelper nok ikke så fryktelig mye for mange
av kommunene som er store arealmessig fra før og sliter med dette.
Men det er positivt hvis statsråden
nå kan bekrefte at regjeringen ser på denne finansieringsordningen
i lys av kvalitetsforskriften og de andre nye påleggene som kommunene
nå får.
Statsråd Monica Mæland [11:53:04]: Det jeg sa, var at vi
er i konsultasjon med KS for å diskutere måten vi jobber med dette
på. Det er viktig. Og så er jeg helt uenig i at kommunestørrelse
ikke har noe å si her. Det er helt klart at en kommune som har ansatte
som har kompetanse til å jobbe med dette, står i en helt annen situasjon
enn en kommune som ikke har det.
Presidenten: Replikkordskiftet
er omme.
Olemic Thommessen (H) [11:53:51]: Høyre ønsker en distriktspolitikk
som gir gode rammer for vekst og velferd over hele landet. Skal
vi lykkes i det, må vi satse på enkeltmenneskene og gi best mulig
rammer for god livskvalitet, utfoldelse og skaperkraft. Gode tjenester
i kommunene er en viktig del av dette.
Svært mye er bra i Distrikts-Norge.
Næringslivet går så det suser, sysselsettingen er god, og hovedinntrykket fra
mange kommuner er at det jobbes veldig godt. Kommuneøkonomien under
denne regjeringen har også hatt en fin utvikling, og antall kommuner
på ROBEK-listen er svært, svært lavt.
Men det er nettopp i gode tider
at det er viktig å ta grep og gjøre de omstillingene som er nødvendige
for å sikre gode velferdstjenester også i fremtiden. Og utfordringene
er der: Alderssammensetningen i befolkningen vil bli en utfordring
i årene som kommer – og er det mange steder allerede – hvis vi ikke
klarer å få flere unge til å bosette seg i distriktene. De kommunale
fagmiljøene i mange kommuner er små og kanskje ikke konkurransedyktige
nok i kampen om å få de best kvalifiserte arbeidstakerne, og behovet
for de beste er like stort i bygda som det er i byen.
Det er derfor positivt å konstatere
at et flertall i Stortinget ser behovet for en fortsatt frivillig
basert kommunereform. Kommunereformen er politisk sett krevende. Det
handler om identitet, følelser og sammensatte problemstillinger.
Det er klart det er enklest å være imot – spørsmålet er bare om
vi ved å vegre oss for upopulære og krevende standpunkter og beslutninger
nå i det lange løp også utfordrer neste generasjons velferd. Kortsiktighet
kan være et problem hvis man bare ser fra valg til valg.
Reformen som ble gjennomført i forrige
periode, var en god start. 119 kommuner ble til 47. Basert på frivillighet
må det sies å være et godt resultat, men vi er ikke i havn. Dessverre
ser vi at mange små kommuner ikke har gått videre i arbeidet med
å finne sammen. Over 120 kommuner har under 3 000 innbyggere og nesten
halvparten av landets kommuner mindre enn 5 000.
Jeg er temmelig sikker på at mange
lokalpolitikere også i årene som kommer, vil bli utfordret på spørsmålet om
fagmiljøene i deres kommune er store nok, om de har evnen til å
takle sykdomsforfall, kriser eller vakanser, og om de over tid klarer
å levere konkurransedyktige kommunale tilbud til befolkningen. For
når eksempelvis en ung familie vurderer å flytte, er de kommunale
tjenestene viktige, og når en arbeidssøker leter etter jobb, vil
han eller hun se etter hvor det er gode og robuste fagmiljøer å
utvikle seg videre i innenfor sitt fag.
En fortsatt utvikling mot sterkere
– og færre – kommuner er derfor nødvendig. Vi kan ikke stenge døren
for dette nå. Det er svært positivt at regjeringen viderefører de
fleste av de økonomiske incentivene for at reformen skal gå videre.
For oss som ønsker at reformen skal
fortsette, er det i denne sammenheng litt overraskende at Arbeiderpartiet
er med i merknader som problematiserer fylkesmennenes arbeid med
reformen. Det kan vanskelig hevdes at fylkesmennene har drevet med
noe utilbørlig press mot kommunene som ikke har ønsket å slå seg sammen.
Positiv rådgiving og erfaringsformidling fra de sammenslåingsprosessene
som har vært, må hilses velkommen, eller kanskje også være forventet
at fylkesmennene skal kunne stille opp med.
Komitéflertallets tilnærming til
dette vitner om en berøringsangst for kommunereformen som kanskje
er forståelig, sett fra Senterpartiets synspunkt, men som det er
litt skuffende å konstatere fra Arbeiderpartiet. Etter hvert er
det kanskje ikke så overraskende fra et parti som sier at de ønsker
reform, men som i liten grad klarer å mobilisere mot til å være
en positiv bidragsyter til å dra prosessene igjennom. Det var i
den sammenheng også skuffende å høre at representanten Sivertsen
ikke var innom dette i sitt innlegg her i salen. Jeg ser i hvert
fall frem til behandlingen av statsbudsjettet og forventer at Arbeiderpartiet
vil være tydeligere i den sammenheng.
Det er i gode tider vi må gjøre
nødvendige omstillinger. Kanskje er det det vi nå står overfor.
Vi må manne oss opp til å gå gjennom dette videre.
Jon Engen-Helgheim (FrP) [11:58:58]: Norske verdier skapes
i distriktene, og det har denne regjeringen tatt på alvor. Ved fjorårets
valg sto vi overfor et veiskille der framtidens arbeidsplasser i
distriktene ble sikret. Norge har ikke råd til dårlige veier og
høyere skatter, spesielt ikke i distriktene. Kostnaden med et rødt
regjeringsalternativ ville vært usikre arbeidsplasser og fraflytting.
Med vår kommunepolitikk gjør vi Norge mer tilgjengelig, ikke bare
for nordmenn, men for turister, handel og næring. Dette gjøres ikke
ved skattereduksjoner alene, det er helt avgjørende at by og distrikt
bindes sammen med en god infrastruktur. Veiene må bli bedre og tryggere,
og det må være gode jernbaner, broer og ferger.
Fremskrittspartiet og regjeringen
beviser med kommuneproposisjonen for 2019 at vi fører en politikk
som tar vare på Norges fremste verdiskapere, de som gir grobunn
for vekst, verdier og næring. Vi trenger bønder, oppdrettsnæring,
industri og hoteller. Den dagen arbeidsplassene forsvinner fra distriktene,
mister vi en stor del av vår identitet; vi mister tilgang til natur,
vi mister historie, kulturarv, turisme og viktige inntekter. Her spiller
både skatter, samferdsel og gode tjenester en viktig rolle.
Norge er et langstrakt land med
lav befolkningstetthet. Når både befolkning og næringsliv er spredt
over store avstander, kreves det et veinett som er konstruert slik
at befolkning og varer kan transporteres effektivt, sikkert og miljøvennlig.
Alle veier i Norge skal utbygges og drives i henhold til fastsatte
standarder. Dette skal inkludere et høyhastighetsveinett som binder
byer og landsdeler sammen på en effektiv, sikker og miljømessig måte.
En slik utbygging må inneholde løsninger som leder trafikken utenom
byene, noe som reduserer behovet for sterke restriksjoner på veitrafikken
i byområder.
Kanskje merkes ikke økte skatter
og forfall av veier så godt i Oslo, der Slagsvold Vedum og Gahr
Støre tross alt ferdes mest, der bedrifter er eid av utenlandske
selskap, og der folk flest tar T-banen. Men økte skatter og dårlige
veier utgjør en stor forskjell for familieeide bedrifter, oppdrettsnæring,
hotell og andre næringer som er drevet i generasjoner, og som ser
på sine ansatte som sin familie. Ekte norske verdier skapes i distriktene,
ikke i Oslo.
Dessverre har Arbeiderpartiet gjort
en god jobb når de har malt fjeset på de rikeste i samfunnet på
formuesskatten – men jeg vet hvem som blir rammet hardest av denne
skatten. Det er norskeide solide bedrifter og gårdseiere som ivaretar
historie og arv. Til syvende og sist er det snakk om dem som skaper
arbeidsplasser – de som gjerne betaler skatt, men ikke har råd til
å bli trippelbeskattet.
Fremskrittspartiet og regjeringens
kommunepolitikk skal styrke distriktene. Når vi møter bedrifter,
pekes det på at de ikke overlever en eiendomsskatt som fortsetter
å øke, om formuesskatten stiger og veiene til bedriftene forfaller.
Det er mange som er urolige for
hva konsekvensene av en rød politikk og en rød regjering vil være.
En god infrastruktur styrker ikke bare distriktene, men gjør også at
vi raskt og effektivt kan transportere varene vi selger, ut av landet.
Det styrker oss også i den globale konkurransen.
Heldigvis vet innbyggerne hva de
får med denne regjeringen. Norsk økonomi blir mer forutsigbar med
oss, vi vil si takk til dem som skaper arbeidsplassene, vi vil fortsette
å jobbe med å redusere skattene, og vi vil sørge for at norskeide
bedrifter fortsetter å ha mulighet til å være nettopp det.
Dommedagsprofetiene over regjeringens
distriktspolitikk har vært mange. Disse påstandene har vi hørt i
alle kommunedebatter, fra alle medier og ikke minst fra Senterpartiet
og venstresiden i norsk politikk. Dommedagsprofetiene er gjort til
skamme, og denne regjeringen har levert svært gode resultater for
distriktene. Distriktene er styrket, næringslivet er i vekst, aldri
har kommuneøkonomien vært bedre. Hjørnesteinsbedriftene heier på
oss, landbruket går så det suser, og aldri før har samferdsel hatt
så høy prioritet.
Senterpartiets fremste allierte,
Arbeiderpartiet og SV, ønsker en vesentlig økning av skatter og
avgifter. Derfor er den reelle forskjellen for distriktene mellom en
Fremskrittsparti-, Høyre- og Venstre-regjering og en regjering ledet
av de rød-røde, meget stor.
Stein Erik Lauvås (A) [12:04:21]: Kommunene er krumtappen
i vårt velferdssystem, og kommunene har opp gjennom årene fått et
stort ansvar for å gi innbyggerne tjenester så å si fra vugge til
grav. Det handler om barnehager – nå også med en norm – skole fra
1. til 10. klasse, legetjenester, hjemmehjelp, sykehjemsplasser, omsorgsboliger,
kulturtilbud, som f.eks. bibliotek, og å sørge for gode vann- og
avløpssystemer. Disse tjenestene styres overordnet av lokale folkevalgte
som prioriterer og setter mål for sin kommune. Og når lokalpolitikerne
har sagt sitt, er det dyktige ansatte i kommunene som leverer tjenestene
i praksis. Det er de ansatte som går på jobb hver dag året rundt,
som er selve navet i kommunenes tjenester. Uten dyktige og engasjerte
ansatte kunne ikke disse tjenestene blitt levert slik de blir.
Det vil alltid være en diskusjon
om hvor mye penger vi kan bruke på kommunene: Hva er det riktige
nivået på pengebruken sett opp mot de oppgavene både vi på Stortinget
og vi som innbyggere forventer blir levert? Vi som samfunn har jo
lagt opp til at kommunene skal levere på en rekke områder i hverdagen,
og da må det også følge med en fornuftig sum penger. Fordelingen
må også være fornuftig, slik at prinsippet – i hvert fall Arbeiderpartiets
prinsipp – om at det skal være likeverdige tjenester uavhengig av
hvor i landet man bor, kan bli fulgt opp av kommunene. Derfor sier
Arbeiderpartiet at kommunesektoren må styrkes økonomisk, slik at
målsettingene kan være mulig å nå.
Regjeringens opplegg for kommuneøkonomien, som
foreslått for 2019, er rett og slett ikke godt nok dersom ambisjonene
skal følges opp innen skole, barnehage, helse og omsorg. Derfor
mener vi det er nødvendig å øke inntektene til kommunene med opp
mot 4 mrd. kr for 2019. En slik økning vil selvsagt ikke løse alle
økonomiske problemer i alle kommuner i hele Norge, men det løfter
i hvert fall nivået så pass at lokalpolitikerne får et gunstigere
utgangspunkt for å gi innbyggerne et godt og fornuftig tjenestetilbud,
og det vil også bidra til å gi de ansatte bedre forutsetninger.
Det må penger på bordet. Dessverre er ikke en god kommuneøkonomi
for 2019 blitt prioritert av regjeringen.
Selv om vi stadig får høre lange
skrytesalver fra regjeringen og representanter fra Høyre og Fremskrittspartiet
om en kraftig og god kommuneøkonomi, er det ganske enkelt ikke det
det er. Selvskryt er det, og de påstandene regjeringen og Fremskrittspartiet
kommer med, er også feil. Tall fra regjeringen selv bekrefter jo
at dette selvskrytet ikke holder vann eller mål. De tilbakemeldingene
vi får fra lokale politikere, bekrefter heller ikke dette enorme
selvskrytet vi får servert fra statsråder og regjeringspartiene
Høyre og Fremskrittspartiet.
Dersom Høyre og Fremskrittspartiet
hadde hatt rett i sine påstander om en usedvanlig sterk kommuneøkonomi,
ville vel ikke flere og flere kommuner de siste fire årene vært
nødt til å innføre eiendomsskatt. De kommunene som har innført eiendomsskatt,
har gjort det fordi det var tvingende nødvendig. For eksempel har
Eidsberg kommune i Østfold måttet gjøre det. Hvis ikke hadde ikke
hjulene gått rundt, ifølge ordføreren, som jeg for øvrig kan informere
om er en relativt dyktig ordfører fra Høyre.
Faktum er at for 2018–2019 vil ikke
kommunen oppleve noen reell vekst i de frie inntektene. Når fordelingen
kommer til høsten, er jeg stygt redd for at svært mange kommuner
vil oppleve at de i praksis må kutte i tjenestene. Kommunene må
altså være med og betale for regjeringens viktigste sak, som er
mindre skatt til Norges aller rikeste. Det er slik landet styres.
De rike får aller mest, og regningen sendes nå bl.a. til landets
kommuner.
Vi hører også stadig vekk regjeringen
skryte av at kommunene har overskudd. Ja, mange kommuner har fått
overskudd de siste to årene. Men det kommer ikke som følge av en
raus og gavmild regjering som øser penger over kommunene. Det kommer
av en regjering som ikke kan regne, for det er feil på skatteanslagene,
slik at man på slutten av året opplever å få store inntekter, engangsmidler.
I tillegg påstår representanter fra Høyre og Fremskrittspartiet
og regjeringen at disse pengene kan kommunene bruke til å ansette
flere folk. Ja, det kan de, men da er risikoen veldig stor for at
de må si opp de samme folkene etter seks–sju–åtte måneder, for neste
år kan de ikke være sikre på at de pengene kommer. Det er ikke en
langsiktig og bærekraftig styring av kommuneøkonomien. Men det er
altså slik landet styres for tiden.
Norunn Tveiten Benestad (H) [12:09:31]: Jeg er glad for at
vi i vårt land har kommuner med store, viktige og relevante oppgaver,
og med Høyre i regjering er kommuneøkonomien styrket. Venstresidens
skremselspropaganda er gjort til skamme. Gjennom kommunereform og
regionreform ruster vi kommunene og fylkene våre for framtida. Vi
vet at omstilling må til dersom vi skal løse både dagens og morgendagens
utfordringer, og tjenesteinnovasjon må sterkere på dagsordenen.
Vi må lære av dem som finner nye måter å løse oppgavene på.
Nettopp derfor er det betryggende
at kommuneøkonomien er solid, og at vi med denne kommuneproposisjonen
legger et godt grunnlag for kommunenes økonomiske rammer for 2019
og sikrer gode, trygge barnehagetilbud, kunnskap i skolen og kvalitet
i helsetjenestene. Og som flere har vært inne på tidligere, er det godt
å se at ROBEK-lista blir kortere og kortere. I tillegg har regjeringa
tatt viktige grep for å styrke lokaldemokratiet.
Det skal ikke være noen tvil om
at vi i Høyre ønsker levende lokalsamfunn i hele landet. Kommunereformen
som nå gjennomføres, bidrar til å videreføre en tradisjon med sterke
velferdskommuner, hvor kommunene har både et stort ansvar og et
handlingsrom. Kommunene og fylkene skal først og fremst levere tjenester til
innbyggerne, og vi ønsker like god tilgang til tjenestene uavhengig
av hvor vi bor i landet. Men når kravet til tjenestene øker, øker
også presset på kommunene for mer kompetanse, innovative og kostnadseffektive
løsninger. Derfor handler kommune- og regionreformen også om aksept
for at økte forventninger til kvalitet innebærer prioritering, effektivisering
og nytenkning.
Mange kommuner har hittil løst slike
utfordringer gjennom en rekke interkommunale samarbeid. Det er mye
bra med samarbeid, men det er også viktig å se på hvilke konsekvenser
et omfattende interkommunalt samarbeid har for lokaldemokratiet
og for de økonomiske og administrative kostnadene. Det er grunn
til å spørre hvor langt Arbeiderpartiet, Senterpartiet og SV er villig
til å gå når de i sine merknader ber om at kompetansekrav ikke skal
«knyttes til ansatte i hver enkelt
kommune, men til funksjoner som kommunene er pliktige til å ivareta,
i egen kommune eller i forpliktende interkommunalt samarbeid».
Blir det viktigere å bevare dagens
kommunegrenser enn å sikre innbyggerne demokratisk innsyn i og medbestemmelse
over de kommunale og fylkeskommunale tjenestene? Og skal vi være
tilfreds med at kommuner ikke kan håndtere de oppgavene som Stortinget
har pålagt dem, men må overlate ansvaret til nabokommunen?
Det er også underlig å se at Senterpartiet,
som sier de ønsker sterke lokalsamfunn, stemmer mot regjeringas forslag,
som nettopp er med på å kunne flytte makt og oppgaver utover i landet.
Jeg for min del er glad for at vi har et stortingsflertall som støtter
opp under at kommunereformen må fortsette, for å sikre bedre tjenester
til innbyggerne der det trengs.
Det samme gjelder også for regionreformen,
og vi skal nå inn i en fase der de framtidige oppgavene for de nye
regionene skal meisles ut. Og i og med at alle fylkeskommunene har
de samme oppgavene, vil den minste fylkeskommunen legge lista for
hvilke oppgaver som skal overføres, slik statsråden nettopp redegjorde
for.
Komiteen sier i sin innstilling
i denne saken at det haster med en avklaring av hvilke oppgaver
og hvilken myndighet som skal ut til de nye fylkene. Iver etter
avklaring er viktig om en skal få noe gjort, men da må også alle
fylkene ha gjort sine forberedelser og sørge for å være klare dersom
oppgaveoverføringene skal kunne skje fra 1. januar 2020, slik det
jobbes for.
For meg er det et paradoks at Arbeiderpartiet,
som slett ikke har vært den største pådriveren for denne reformen,
nå er svært opptatt av at regjeringa må levere på oppgavene. Samtidig
signaliserer de dessverre ingenting om hvilke oppgaver de selv ønsker
ut i fylkene. Det minner meg aller mest om en skikkelig solid idétørke.
Sivert Bjørnstad (FrP) [12:14:09]: Kommunereformen er en
suksess. Viljen og evnen til å omstille seg ute i kommunene står
det stor respekt av, og jeg håper enda flere kommuner følger etter
for å bli bedre og større, for kommunereformen fortsetter, og det
håper jeg alle lokalpolitikere tar ansvar for. Men det er også viktig
at regjering og storting sørger for at sammenslåing lønner seg,
noe denne kommuneproposisjonen er en garanti for. Ingen kommuner
skal tape på omstillingen, det må lønne seg økonomisk, spesielt
for dem som er aller minst.
Vi er gjennom den første perioden
med kommunereform, men vi har ikke fått en ny kommunestruktur som
sådan. Det er fortsatt for mange små kommuner med sårbare fagmiljøer.
De vil slite med å gi innbyggerne gode og likeverdige tjenester,
og med å utvikle lokalsamfunnene. Kommunereformen vil derfor fortsette,
og det blir gode og langsiktige økonomiske virkemidler for kommuner
som ønsker å slå seg sammen.
Fordi småkommuner vil oppleve størst
utfordringer, er det også de som får de sterkeste incitamentene
til å slå seg sammen. I standardmodellen er minstesatsen for to
kommuner med under 15 000 innbyggere som slår seg sammen, 25 mill. kr.
Deretter økes tilskuddsbeløpet med 10 mill. kr per nye kommune i
sammenslåinger ut over to kommuner. Inndelingstilskuddet som gir kompensasjon
for tap av basistilskudd og nedgang i distriktstilskudd, fortsetter.
Full kompensasjon gis i 15 år, deretter trappes det ned over fem
år. Kommuner som vurderer kommunesammenslåing, skal også få støtte
til å informere og spørre innbyggerne om retningsvalget.
Fylkesmennene har hatt en sentral
rolle i kommunereformen. Det skal de fortsatt ha, men det blir ikke tidsfrister
på samme måte i denne perioden.
Jeg håper alle kommunene ser muligheten
som ligger i å bli sterkere. Kommunesammenslåinger er en av de sterkeste
effektiviseringsmulighetene Kommune-Norge har. Det er mye bedre
å øke størrelsen på kommunen enn størrelsen på eiendomsskatten.
Mulighetene i norske kommuner er enorme, og i tiden framover vil
det bli mer og mer viktig at kommunene omstiller seg for å møte
utfordringene. Det kan handle om økonomi, teknologi, større kommuner
og avbyråkratisering.
Den pågående kommunereformen beviser
langt på vei at lokalbefolkningen og kommunepolitikerne tar ansvar
for at utviklingen i Norge går i riktig retning. Dessverre ser vi
at Arbeiderpartiet tar populistiske standpunkter og prøver å distansere
seg i en sak hvor vi for litt siden var enige.
Kommunereformen begynner nå å ta
form, og med rekordmange frivillige sammenslåinger vil kommunekartet
se annerledes ut i 2020. Det ganske få vet, er at de fleste frivillige
sammenslåingene skjer i Arbeiderparti-styrte kommuner. Det viser
at det også i grasrota til Arbeiderpartiet er et brennende ønske
om bedre kommuner. Man kan fort få inntrykk av noe annet når vi
ser hvor fraværende Arbeiderpartiet er i denne delen av debatten.
Men jeg vil gjerne si én ting til
Arbeiderpartiet: Det er ikke for sent å snu. Arbeiderpartiet kan
vise seg som det ansvarlige partiet de en gang var, og stå fram
og si at reformen har vært, og er, nødvendig. Dette sier jeg ikke for
at Arbeiderpartiet skal miste troverdighet, men for at alle ordførere
der ute skal få den støtten de trenger, i det arbeidet som gjenstår.
At kommunereformen gjennomføres,
er et resultat av at det i mange år er blitt etterspurt av kommunepolitikere
og fagpersoner, og det er dermed ikke en føring fra statlig hold.
Kommunereformen er en prosess som startet nedenfra, og som ble bestilt
av lokalpolitikere fra Fremskrittspartiet, Høyre, Venstre, Kristelig
Folkeparti og Arbeiderpartiet på deres landsmøter. Reformen er basert
på frivillighet, ved at kommunene på egen hånd har hatt samtaler
og gjort avtaler med sine nabokommuner.
Mye har forandret seg siden de forrige
kommunesammenslåingene på 1960-tallet, bl.a. befolkningsmønster,
kommunikasjonsmuligheter, næringsstrukturer, velferdsbehov, forventninger
til kommunen og behovet for kompetanse. Kommunereformen gjennomføres
for å møte de endrede forutsetningene og for å skape sterkere kommuner
som vil møte nåtidens og framtidens forventninger til kommunene.
Kommunesammenslåinger skal lønne
seg økonomisk, og ordførerne er avhengige av støtte fra statlig hold
om vi skal komme i mål med å gi innbyggerne de beste tjenestene.
Den støtten skal vi gi dem.
Siri Gåsemyr Staalesen (A) [12:19:18]: Norge er et langstrakt
land, og vi bor i den innerste dal og på det ytterste skjær. Men
flesteparten av oss bor et sted midt imellom. Over 80 pst. av oss
bor i byer og tettsteder. Her har vi hjemmene våre, og her skaper
vi livene våre. I byer og tettsteder møtes også mange av de store
utfordringene vi må finne gode politiske løsninger på for framtiden
– som infrastruktur, innovasjon, næringsutvikling, boligbygging,
utenforskap og integrering, og bærekraft når det gjelder klima og
miljø. God kommuneøkonomi er avgjørende. En sterk og robust kommuneøkonomi,
slik Arbeiderpartiet legger opp til, er med på å ruste kommunene
til å drive god boligpolitikk og framtidsrettet by- og tettstedsutvikling.
På engelsk sier man ofte: «Home
is where the heart is». En viktig del av det å skape gode liv, er
å skape gode hjem og fellesskap. Vi må skape trygge og gode lokalmiljø
med skoler, sykkelveier og kollektivtilbud der det er god tilgang
til arbeid og til fritids- og kulturtilbud. Vi vil gi eldre mulighet
til å være sjef i eget liv, bl.a. gjennom å la dem få bo hjemme
lenger og ha gode institusjoner for dem som har behov for det.
Boligpolitikken reflekterer det
vi i samfunnet for øvrig er opptatt av – nøkkelen til alt vi er
opptatt av i sosialdemokratiet – velferd, likestilling, eldreomsorg,
integrering, inkludering av psykisk syke og av andre som har godt
av å jobbe litt og tilpasset.
Det må bli lettere å komme inn på
boligmarkedet, enten man eier eller leier. I forrige uke hadde finansministeren
IMF på besøk, som uttrykte bekymring over den stadig økende gjeldsgraden
i Norge. Det kan vi motvirke. Men det handler i like stor grad om
å skape en god sosial boligpolitikk, som bidrar til å gi et godt
tilbud til alle uansett hvor man bor, om velferd, likestilling,
eldreomsorg og integrering, og om skole og fritidstilbud som er
viktige oppvekstsvilkår for barna våre.
Vi må ta klima- og miljøutfordringene
på alvor. Voksende byer utfordrer miljøet, enten det er gjennom boligbygging,
infrastruktur eller luftforurensning. Ett av fire barn får nå diagnosen
astma før fylte 16 år. Forurensning er en medvirkende årsak. Bare
i Oslo bor det 200 000 mennesker i såkalt rød sone, hvor luftforurensningen
er altfor høy. En av dem som har merket det, er Martin på 12 år.
Det er som å puste gjennom et rør tynnere enn et sugerør, er hans
ord. Dette er et felles ansvar.
Vi må bygge tettere og smartere.
Byer som vokser raskt, bygger mye. Men hvem bygger, og på hvilke
vilkår? Hvert år bygger private entreprenører barnehager, skoler
og sykehjem for milliarder av kroner for Oslo kommune. Men det må
skje på skikkelig vis. Sammen med partene i arbeidslivet har byråden
i Oslo derfor utviklet Oslomodellen for et anstendig arbeidsliv.
Faste ansatte er den klare hovedregelen. Minst 10 pst. av arbeidstiden skal
utføres av lærlinger, det stilles krav om utvidet skatteattest,
ingen får betale med kontanter, det skal gis lønn mellom oppdrag,
og nøkkelpersoner i prosjektet må kunne gjøre seg godt forstått
på norsk.
Det virker. Byggebransjen i Oslo
ansetter nå fast igjen. Ikke siden midten av 1990-talet har så mange
søkt lærlingplass i Oslo. Slik leder Oslo, og da må jeg si at med Arbeiderpartiet
i spissen tar vi arbeidet med å bekjempe arbeidslivskriminalitet
og sosial dumping.
For å drive by- og tettstedsutvikling
på skikkelig vis trenger kommunene en sterk, trygg og robust kommuneøkonomi
i ryggen. Jeg er glad for at Arbeiderpartiet har nettopp dette som
en fanesak, og at vi styrker kommunebudsjettene år etter år.
Jonas Gahr Støre (A) [12:23:45]: Jeg hørte det var snakk
om kommunereform og Arbeiderpartiets syn på det, og at veldig mange
Arbeiderparti-ledede kommuner er en del av prosessen med å slå seg
sammen. Ja, det skyldes at Arbeiderparti-ledede kommuner som kan løse
oppgaver bedre ved endret struktur, finner ut det selv, utreder
det selv. De tar det valget. Det er fordi det kommer nedenfra. Det
gjelder også i regionreformen. Jeg mener Trøndelag er det beste
eksemplet på en prosess som er eiet nedenfra, og derfor også blir
vellykket – det samme med Agder. Når vi har vært skeptiske, er det på
grunn av tvangsbruken, at vi vet best her hva som er best der ute
– ikke minst med tanke på det som skjer i nord. Dette har vi hatt
debatt om med statsråden tidligere, jeg har bare lyst til å understreke
betydningen av det.
For øvrig er det positivt at vi
får en helhetlig gjennomgang av oppgavene som skal overføres, senere
i år, og det får vi gi statsråden anerkjennelse for.
Når jeg reiser rundt om i norske
kommuner, erfarer jeg at ordet «kommuneøkonomi» er et av de tristeste
ordene i norsk politisk vokabular. Men det dekker noen av de varmeste
og viktigste sidene i menneskers liv, for det er faktisk denne økonomien,
dette budsjettet og de pengene vi bevilger, som betyr noe i hverdagen
for folk, for barnehagene, for de eldre, for tiltak tett på. Når
det knipes inn her av ulike grunner, er det de eldre, de med hjelpebehov,
de pleietrengende, de ungdommene som sliter, de sårbare, nybakte
mødrene som etter en kort liggetid på sykehus, barsel, kommer ut
og ikke får et tilbud på den andre siden. Det er disse kommuneøkonomi
handler om. Det er disse som får svekket tilbudet når kommunen de
bor i, må spare inn og kutte, og det er disse som rammes når kommunene
overtar nye ansvarsområder, uten at det følger penger med slik at
de kan bygge opp gode tilbud til innbyggerne. Dette er en type svarteperspill
vi nå har sett, nemlig at det kuttes fra sentralt hold, ikke nødvendigvis
i kommuneøkonomien, men den som sitter igjen med å levere tilbudet
til de sårbare, er kommunen, og kommunen har en økonomi og et budsjett.
Vi i Arbeiderpartiet har større
ambisjoner for velferden der folk bor, for når vi har det, skaper
vi også mennesker som kan delta, arbeide og være med i det store spleiselaget
som det norske samfunnet er. Våre mer enn 200 ordførere har større
ambisjoner i eldrepolitikken, helsepolitikken, skole- og barnehagepolitikken.
Derfor prioriterer vi velferd høyere enn regjeringen i våre budsjetter
– med 3–4 mrd. kr mer enn det regjeringen legger opp til. Det er
penger som gjør det mulig å levere med kvalitet til flere i den
hjemmebaserte omsorgen, flere på sykehjem og å ha flere til å drive
forebyggende arbeid overfor sårbare unge og dem som sliter med rus
og psykisk sykdom. Det er vel anvendte penger.
I dag kommer vi til å høre påstander
fra Høyre-representantene om at dette ikke stemmer overens med virkeligheten
der ute. Men jeg tror det er et grunnleggende problem vi må gå inn
i, at når kommunene blir pålagt nye oppgaver og krav som krever
penger, og disse pengene ikke følger med, hjelper det ikke å fortelle
historier om at de frie inntektene er der. Det blir bare halve historien
– en halv historie som kan bli ganske alvorlig, spesielt i eldrepolitikken.
De vi neste år velger til norske kommunestyrer, skal virkelig sitte
der når vi statistisk sett går mot en raskt økende eldre befolkning.
Godtar man at Stortinget vedtar nødvendige økte bemanningskrav i
skolene, i barnehagene, må det faktisk følges opp med midler. Når
det ikke skjer, tvinger regjeringen kommunene til å skjære ned i
andre budsjetter, og det er en prioriteringsprosess som er politisk
uryddig. Derfor er det Høyre, Fremskrittspartiet og Venstre legger
opp til overfor landets eldre, uansvarlig – mener vi.
For Arbeiderpartiet er det viktige
å stå på innbyggernes side og deres ombudsmenn og kvinner i kommunepolitikken,
ordførerne, som kjemper denne kampen hver dag, som skal gi innbyggerne
et godt tilbud, og som ikke minst skal gjøre eldreomsorgen så god
som overhodet mulig, når vi altså blir flere eldre. Om regjeringspartiene
planlegger å drive kommunevalgkamp på å gi dem, ordførerne og kommunepolitikerne,
skylden for sin egen situasjon, der eldreomsorgen kommer under enda
større press, er min beskjed klar: Glem det, det er faktisk regjeringen
som her har et hovedansvar, og det skal Arbeiderpartiet sørge for
å påpeke i året som kommer.
Presidenten: De
talere som heretter får ordet, har en taletid på inntil 3 minutter.
Masud Gharahkhani (A) [12:28:35]: Vi er heldige som bor i
et land som Norge, et sterkt velferdssamfunn der vi skal løfte i
flokk, der vi skal ta vare på hverandre, og vi lykkes gjennom et
sterkt fellesskap. De som har vært med på å bygge dette fantastiske
velferdssamfunnet, er landets seniorer. De har lagt grunnlaget for
at framtidige generasjoner kan bo i, leve i og bli gamle i et av
verdens beste land – forutsatt at dette stortinget fortsetter sin
historiske tradisjon med å satse på fellesskapet.
Det blir flere eldre eldre i Norge,
og det er et kvalitetstegn for et land at folk har det bra og lever
lenger. Flere eldre vil bo hjemme lenger, de vil være sjef i eget
liv, men vil være trygge på at de får hjelp av hjemmetjenesten når
de trenger det. Så vil det komme en tid da man har behov for flere
heldøgns omsorgsplasser, en hverdag som skal preges av aktivitet,
livsglede og helsehjelp, ikke en hverdag som skal være preget av
å være et oppbevaringssted.
I Norge må vi bygge ut eldreomsorgen.
Det vil trenges flere møteplasser der vi tar kampen mot ensomhet på
alvor, der eldre som bor i eget hjem, kan fylle hverdagen med aktivitet
og et godt måltid i sosialt lag. Det handler om livsglede, og det
handler om å forebygge. Kommune-Norge må bygge ut heldøgns omsorgsplasser
som møter det reelle behovet. Og kommunene må tenke nytt, slik som
min by Drammen gjør, der man skal bygge nye helsesentre med omsorgsboliger,
sykehjemsplasser og bydelssentre som tilbyr meningsfylt innhold i
hverdagen for alle seniorer. Kampen mot ensomhet tas på alvor.
Skal Kommune-Norge kunne tilby god
eldreomsorg, må vi lytte til og satse på de ansatte, hverdagsheltene
i helse- og omsorg. Vi trenger å rekruttere mange ungdommer til
helsefagyrkene, og vi må beholde dem, og da må de vite at de ansatte
skal investeres i. De må ha en hverdag der de har nok kollegaer,
der de ikke går hjem med dårlig samvittighet. Da må Kommune-Norge
gis økonomiske muskler.
For Arbeiderpartiet handler det
ikke om festtaler, vi gjør det i praksis. Derfor har vi tvunget
regjeringen til nederlag når de ville kutte i tilskuddet til å bygge
nye omsorgsplasser. Dersom Høyre og Fremskrittspartiets politikk
ble gjennomført, ville bare min by Drammen alene ha tapt mellom
700 og 900 mill. kr. Mens høyresiden nå legger opp til en reell
vekst på null og slår seg fornøyd på brystet, vil vi gi fellesskapet
4 mrd. kr mer. Vi vil gi Kommune-Norge muligheten til å bygge ut
nye omsorgsplasser og møteplasser og nok folk til å kunne ta vare
på våre eldre ved at vi stiller opp for hverdagsheltene, de ansatte,
ved å gi dem mer kompetanse, nye kollegaer, og ved at vi gir beskjed
til framtidige generasjoner om at det er bare å satse på helseyrkene.
Og vi sier følgende: Kvaliteten i et samfunn tegnes ut fra hvordan
vi tar vare på våre eldre.
Mari Holm Lønseth (H) [12:31:36]: Kommunene er grunnmuren
i velferdssamfunnet vårt, og det er helt klart at de aller fleste
av oss møter de aller fleste tjenestene også ute i kommunene.
For femte år på rad leverer denne
regjeringen et kommuneopplegg som gir kommunene gode forutsetninger
for å levere gode tjenester til sine innbyggere. Vi ser en høyere
totalvekst i de frie inntektene nå enn under den rød-grønne regjeringen.
Kommunene leverer gode resultater, og det er rekordfå kommuner som
er på ROBEK-lista.
Gjennom denne debatten får vi høre
en del påstander fra Arbeiderpartiet om veksten i kommuneøkonomien.
Men litt av problemet med det bildet som tegnes, er at man rett
og slett ser bort fra det som virkelig har noe å si for folk, og
det er den reelle veksten i frie inntekter per innbygger. Det er
det som har noe å si for barn som skal i barnehagen, for elever
som skal på skolen, for barn som trenger hjelp gjennom barnevernet,
og for eldre som skal på sykehjem. Det er et faktum at realveksten
i de frie inntektene har vært større under denne regjeringen enn
den var under åtte rød-grønne år. Så kan man også si at det nærmest
er på grensen til parodisk at man karakteriserer et kommuneopplegg
fra denne regjeringen som utrolig dårlig, mens en endring på under
1 pst., som Arbeiderpartiet legger opp til i sitt alternativ, tydeligvis
er et perfekt opplegg.
For noen er det velferdstilbudet
de mottar i kommunene, livsviktig. For de menneskene som sliter
med rus, er det et faktum at den hjelpen de får i sin kommune, kan
være avgjørende for om de blir friske, og om de kan komme seg tilbake
i arbeid. Derfor har vi også under denne regjeringen igangsatt en
opptrappingsplan for rusfeltet. I perioden 2016–2020 vil bevilgningene
til rusfeltet være økt med over 2,4 mrd. kr, og av det er kommunene
styrket med en milliard. Det er et historisk løft. Det vil gi bedre
kapasitet og bedre kvalitet i tjenestene. Flere skal få hjelp, og
hjelpen skal komme tidligere og være tilpasset den enkeltes behov.
For dem som er syke av rusmisbruk,
og som venter på hjelp til å bli friske fra den elendigheten de
har vært i, betyr det noe – og det betyr fortsatt noe for dem –
at det er Høyre som sitter i regjering, og at vi har sørget for
en god vekst i de frie inntektene til kommunene.
Åshild Bruun-Gundersen (FrP) [12:34:26]: Kommunene har ansvar
for barnehagesektoren. Det er viktig at kommunene fortsatt sikrer
full barnehagedekning og barnehager av høy kvalitet. Vi i Fremskrittspartiet
er stolte av at vi nå har sikret full økonomisk likebehandling av
offentlige og private barnehager, stilt tydelige kvalitetskrav til
alle barnehager, og også sikret at landets foreldre er godt fornøyd
med tilbudet de får. Vi har i år gjennomført tidenes største foreldreundersøkelse.
Det er over 100 000 foreldre som har besvart den, og 94 pst. svarer
at de er godt fornøyd med barnehagesektoren. Det er historisk gode
tall.
Stortinget har for kort tid siden
vedtatt en ny bemanningsnorm. Det er en norm som har ligget til
grunn siden 1975, men som nå blir et nasjonalt krav. De kommunene
som ikke har prioritert bemanning i sine barnehager, må nå gjøre
det. I denne prosessen har Fremskrittspartiet sikret gode overgangsordninger
til de private barnehagene, sånn at de fortsatt kan levere gode tjenester
til landets foreldre og barn, og det kommer vi til å følge opp.
Men kommunene må også ta ansvar
for sine egne barnehager. Det er rundt 100 kommuner som nå må øke
bemanningen i sine barnehager, fordi de ikke tidligere har prioritert
det høyt nok. Det har Stortinget nå slått fast at de blir nødt til
å gjøre, og så sier SV og Arbeiderpartiet fra denne sal at det er
så vanskelig. Det er ikke vanskelig i det hele tatt. Kommunene har
rekordstore overskudd. Bergen kommune alene har et overskudd på 1 140 mill. kr.
Den nye bemanningsnormen vil koste rundt 84 mill. kr – det er bare
en brøkdel. Trondheim har et overskudd på 719 mill. kr. Den nye
normen vil koste 30 mill. kr. Dette årsresultatet alene kan sikre
bemanningsnormen i 24 år. Felles for alle de kommunene som ikke
innfrir normen, er at de er styrt av Arbeiderpartiet og SV, de fleste
av dem – Arbeiderpartiet og SV, som i mange år har snakket om hvor
viktig det er å ha flere ansatte i barnehagene, SV og Arbeiderpartiet,
som altså ikke har prioritert det selv i sine egne kommuner. Det
må de nå ta ansvar for selv. Fremskrittspartiet kan ikke forsvare
at vi skal gi belønning til Arbeiderparti- og SV-styrte kommuner
for ikke å ha prioritert bemanning i barnehagene, når tre fjerdedeler
av kommunene i Norge faktisk har klart det allerede.
Barnehagesektoren er et kommunalt
ansvar. Fremskrittspartiet og regjeringen har sikret kommunene rekordoverskudd.
De få kommunene som ikke har hatt tilstrekkelig bemanning til nå,
må oppbemanne, og de har rom til å prioritere det, hvis de ønsker
det.
Willfred Nordlund (Sp) [12:37:05]: Det er magre rammer regjeringen
foreslår å bevilge til fylkeskommunene neste år. Inntektsutviklingen
fra minus 100 mill. kr til pluss 100 mill. kr vil gjøre det vanskelig
å innfri folks krav og ønsker og ikke minst Stortingets krav til
tilbud innenfor videregående opplæring, kollektivtrafikk, veivedlikehold,
næringsutvikling, tannhelse, kultur og kulturminnevern – for å nevne
noen av de områdene som fylkeskommunene våre har ansvar for.
Stortinget har sagt at fylkeskommunene
skal bestå i framtiden, og det ville vært på sin plass at de også
ble gitt rammer for å møte de oppgavene de allerede er pålagt.
Stortinget behandlet nylig et representantforslag
fra Senterpartiet om tiltak for å ta igjen vedlikeholdsetterslepet
på fylkesveiene. Det var bred enighet om at noe måtte gjøres. Dessverre
følges ikke enigheten opp gjennom forslaget til neste års rammer
for fylkeskommunene.
Noen sier fylkene har seg selv å
takke. I 2010 ble ansvaret for en stor del av riksveiene overført
til fylkeskommunene, og det ansvaret har ikke fylkene klart å møte, hevdes
det. Det er feil. Tallene viser noe helt annet. Blant annet har
prosentandelen fylkesvei med dårlig eller svært dårlig dekkestandard
sunket fra 45,3 pst. til 40,8 pst. de siste fem årene. Det har altså
fylkeskommunene klart på tross av dårlige rammer fra denne regjeringen.
Men skal fylkeskommunene få redusert andelen av dårlige fylkesveier
videre, må de også gis overføringer som gir mulighet for å ta det
ansvaret som staten har gitt dem.
Regjeringen følger altså ikke opp.
Senterpartiet la inn 1 mrd. kr i sitt alternative budsjett for 2018
til vedlikehold av fylkesveiene. Vårt opplegg ville gitt mitt hjemfylke,
Nordland, 192,5 mill. kr mer bl.a. til å sette inn i veivedlikehold.
Senterpartiet vil følge opp med
bevilgninger også i 2019. Av en inntektsramme på 3–4 mrd. kr utover
regjeringens forslag, som vi foreslår, sier vi at det skal settes
av penger til å ta igjen vedlikeholdsetterslepet på fylkesveiene.
Vi følger opp det vi lover.
I kommuneproposisjonen for 2020
vil det fremmes forslag om endringer i inntektssystemet for fylkeskommunene,
lover regjeringen. Det er nødvendig, siden endringene som ble gjort
i 2015, har vist seg å ha konsekvenser som er nødt til å rettes
opp. Senterpartiet fremmer i innstillingen et forslag om at nytt
inntektssystem må sikre bedre kompensasjon for store avstander og
lav befolkningstetthet. Senterpartiet er også med på et forslag
om justeringer i fergeavløsningsordningen for fylkesveier, hvor
vi ber om at det åpnes for å vurdere nedbetalingstiden mer fleksibelt,
og ikke minst kapitalkostnadene, dersom det er nødvendig for å kunne
fullfinansiere prosjekter.
Regjeringen har fått stortingsflertallet
med seg på gjennomføring av tvangssammenslåing av fylker. Det bekreftes
også i innstillingen til kommuneproposisjonen. Det nye er jo nå
at det er blitt utenrikspolitiske beveggrunner for å tvinge sammen
Troms og Finnmark. Sammenslåingen skal altså gjennomføres, koste
hva det koste vil. De partiene som står bak det flertallet, mener at
de vet best hva som gagner finnmarkingene. Senterpartiet er helt
uenig.
Rigmor Aasrud (A) [12:40:19]: Vi hører representanter fra
både regjeringen og deres støttespillere tegne et bilde av en kommuneøkonomi
i sterk bedring. Måleenheten er at færre kommuner er på ROBEK nå
enn før.
For Høyre som før snakket om «Mennesker,
ikke milliarder», må det føles litt rart at kommuner skal bli målt
på om de er på ROBEK eller ikke. Fremskrittspartiet har vært opptatt
av at folk skal få den hjelpen de trenger av det offentlige. Det
måles ikke av om kommunen er på ROBEK eller ikke.
Folk som bor i kommunene, trenger
gode tjenester. Derfor har Arbeiderpartiet valgt tjenester framfor
skattekutt, fordi ungene våre trenger flere voksne rundt seg i barnehagen
og i skolen, og fordi vi innser at skolehelsetjenesten og helsestasjoner
er tjenester ungdommer etterspør. Når KS, til og med, roper om krise
i fastlegeordningen, burde man lytte. Eldreomsorgen skinner heller ikke
alle steder.
I to år har kommunene hatt høyere
inntekter enn forventet. I revidert nasjonalbudsjett står det at
skatteinntektene ble 1,8 mrd. kr høyere i 2017 enn det som var beregnet.
Det skyldes at økte skatteinntekter kom som følge av tilpasninger
til skattereformen, og de har vært undervurdert som følge av endringene
som kom i skatteforliket. Dette er ikke inntekter som kommer til
å vare. For som det står i revidert nasjonalbudsjett: «Den høye skatteinngangen
er ikke et
uttrykk for uventet sterk underliggende skattevekst», men «tilpasningene
til skattereformen» – altså engangspenger.
Grunnen til at så mange kommuner
har kommet seg ut av ROBEK, er ikke å finne i regjeringens politikk, men
er et resultat av at kommunene har måttet spare, og de har vært
nødt til å kompensere for manglende overføringer ved å skjerpe eiendomsskatten.
Bare i fjor økte den med 1,2 mrd. kr. På de tre siste årene har
økningen vært på 38 pst. Jeg vil utfordre statsråden til å redegjøre for
hvor mange kommuner som hadde vært på ROBEK-lista hvis eiendomsskatten
ble borte. Jeg tror det ville være ganske mange.
Her i denne salen hører vi stadig
om motstanden mot eiendomsskatt. Mitt spørsmål til statsråden er hvordan
hun mener kommunene skal dekke bortfallet av eiendomsskatt, sånn
som representanter fra regjeringspartiene stadig foreslår. I en
debatt med Fremskrittspartiets finanspolitiske talsmann om eiendomsskatt
sa han at rådet ville være at kommunene kunne finne seg noen innbyggere
som ga større inntekter. Da er jo spørsmålet: Hvilke kommuner var
det som skulle ha de andre?
Torill Eidsheim (H) [12:43:31]: Det sosiale sikkerheitsnettet
er viktig for innbyggjarane, slik at fleire blir løfta opp og færre
fell utanfor. Høgre vil ha ei verdig rusomsorg og motarbeide avhengigheit.
Vi ser verdien av ein kunnskapsbasert ruspolitikk, med avgrensing
av skadeverknader og skadereduksjon som avgjerande mål, og av å
prioritere det som har størst effekt. Her har kommunane ei svært
viktig rolle for å møte dei utfordringane vi ser.
Difor styrkjer vi nå opptrappingsplanen
for rus, med 200 mill. kr i kommuneproposisjonen for 2019. Difor
styrkte vi òg kommunane med over 1 mrd. kr gjennom veksten i frie
inntekter frå 2016 til 2018. Med ein auke i frie inntekter gjev
det nettopp kommunane fridom til å utvikle tenestene i tråd med
lokale behov, samtidig som styrking av dei frie inntektene til kommunane òg
bidrar til forenkling og føreseielegheit for kommunane.
Opptrappingsplanen er regjeringa
si viktigaste satsing for rusfeltet og inneber at løyvingane blir
auka med 2,4 mrd. kr i planperioden 2016–2020. Dette må til for
at fleire skal kunne få hjelp, for at hjelpa skal kunne bli gjeven
tidlegare, og ikkje minst òg at ho skal vere tilpassa behovet til
den enkelte. Samtidig bidrar òg veksten innan TSB og styrkinga av
folkehelseprogrammet til vidareutvikling òg av andre tiltak.
Og vi ser resultat: Veksten i årsverk
i kommunalt psykisk helse- og rusarbeid har fortsett. Den psykologfaglege
kompetansen i tenestene er betydeleg styrkt. Det er no 265 kommunar
og bydelar som tek imot tilskot til 410 psykologstillingar. 54 pst.
av kommunane opplyser at opptrappingsplanen har hatt direkte konsekvensar
i form av fleire årsverk og auka brukarmedverknad. For å lykkast
med å gje personar med rusproblem eit betre tilbod er det heilt
nødvendig med gode tenester ute i kommunane, i nærmiljøet til brukarane.
Den samla løyvinga til opptrappingsplanen
vil regjeringa kome tilbake til i oktober.
Sigbjørn Gjelsvik (Sp) [12:46:53]: En god kommuneøkonomi
er utrolig viktig for å sikre et velfungerende tjenestetilbud i
hele Norge, med tjenester nær folk. Det er kommunene som leverer
noen av de aller viktigste tjenestene i våre liv, fra vogge til
grav – til ungene våre i barnehage og skole, og til de eldre som
er inne i noen av sine siste dager.
Derfor er det viktig både å ha en
god kommuneøkonomi og hvordan kommunenes inntekter blir fordelt. Denne
regjeringen og dette flertallet har dessverre bidratt, gjennom kommuneøkonomien,
til at mange små kommuner og mange kommuner med lange avstander har
fått svekket sine relative inntekter, og det er behov for å gjøre
endringer.
Både statsråden og flere representanter
fra regjeringspartiene skryter av kommuneøkonomien, skryter av ekstra
årsverk som har kommet i kommunene, og skryter av bedre tjenestetilbud.
Den jobben som er gjort ute i kommunene, er det kommunene selv som
skal ta æren for, og ikke representanter i denne salen. Her forsøker
en også å ta æren for økte inntekter for kommunene når en vesentlig
del av de økte inntektene handler om ekstraordinære skatteinntekter,
bl.a. som en tilpasning til skattereformen.
Når en ser på hva som har skjedd
ute i kommunene, er én viktig målestokk på det å se på hvor mange
flere det er til å utføre de tjenestene som blir gjort. Under den rød-grønne
regjeringen ble det i snitt 8 500 flere ansatte i kommunene i Norge
hvert år. Med dagens regjering er det tallet halvert, samtidig som
oppgavene til kommunene stadig øker.
Samtidig som flertallet skryter
av hvordan det går ute i kommunene, har en diskusjonen om eiendomsskatt,
og da er det plutselig kommunenes ansvar at det blir innført eiendomsskatt.
Da tar en plutselig ikke ansvar for det som er situasjonen – når
en i perioden 2013–2017 har gått fra 205 til 282 kommuner med eiendomsskatt
på bolig, og det totale innbetalte beløpet i eiendomsskatt har gått
fra 3,7 mrd. kr til over 7 mrd. kr.
Det er behov for bedring i økonomien
til kommunene framover, for å styrke et godt tjenestetilbud i hele landet.
Derfor må vi ha økte inntekter til kommunene, økte frie inntekter,
og det ligger i Senterpartiets opplegg.
Tuva Moflag (A) [12:50:13]: Jeg elsker rett og slett kommunen,
jeg, og når folk rakker ned på kommuner og lokalpolitikere, blir
jeg ganske arg. Hver dag jobber folkevalgte knallhardt for å levere
gode tjenester til innbyggerne. Det er mine partifeller, det er
statsrådens partifeller, det er alles partifeller som sitter med
det ansvaret ute i kommunene.
Selv har jeg vært ordfører i en
kommune med stram økonomi og begrenset økonomisk handlingsrom. Blant de
15 pst. av kommunene som ikke har eiendomsskatt, er vi antakelig
en drømmekommune i regjeringens øyne. Vi har balansert på en knivsegg
for å få økonomien til å gå rundt. For å sette det på spissen: Én
krevende barnevernssak kan være utslagsgivende for at budsjettet
ikke går i balanse.
Noe av det første vi gjorde da vi
overtok makten i 2015, var å sørge for flere ansatte i barnehagene.
Hos oss var det 27 barn per 4 ansatte i storbarnsavdelingene. Vi prioriterte
å ta dette ned til 24:4. Mer klarte vi ikke når vi samtidig skulle
styrke lærertettheten for de minste barna på skolen. Dermed hadde
vi fortsatt 14 barn på 4 ansatte i småbarnsavdelingen, og så virkelig
fram til drahjelp fra staten. Ja, for vi trodde faktisk at regjeringspartiene
ville finansiere bemanningsnormen.
Kommunene blir møtt med at det bare
er å prioritere. Det er bare å prioritere bemanningsnorm, det er
bare å prioritere sykehjemsplasser, det er bare å prioritere flere
jordmødre, helsesøstre og lærere. Ja, dette er oppgaver kommunen
vil prioritere, men på bekostning av hva da?
Det er utidig å sette de ulike sektorene
opp mot hverandre. I min hjemkommune har vi gjort et kjempeløft
og etablert 28 dagplasser for mennesker med demens, som er fordelt
i brøker på 40 brukere. Likevel er det behov for enda flere sykehjemsplasser
og mottaksplasser fordi sykehusene skriver ut pasienter som er mye sykere
enn før. Når de respektive fagstatsråder bare peker på hverandre,
blir det opp til kommunalminister Mæland å sørge for at kommunene
får tilstrekkelig handlingsrom. Det holder ikke å dra prioriteringskortet når
man på den ene siden ikke sørger for å gi kommunene nok penger,
og på den andre siden innskrenker kommunens egen mulighet til å
øke sitt økonomiske handlingsrom gjennom kommunal eiendomsskatt.
Denne regjeringen har prioritert:
Skattekutt til de rikeste har denne regjeringen prioritert – foran
barnehagelærere, sykepleiere, jordmødre og sykehjemsplasser.
Arne Thomassen (H) [12:52:58]: Så langt i debatten har det
vært mye svartmaling av situasjonen rundt om i kommunene. Jeg kjenner
meg ikke igjen i dette. Vi har mange innbyggere i hele landet som
er godt fornøyde med kommunene. Jeg har selv snart vært ordfører
i 15 år, og jeg må si at de siste fire–fem årene har vi opplevd en
positiv utvikling.
Kommuneøkonomien er blitt bedre.
Vi har fått mange viktige tiltak på plass. Rus og psykisk helse
har vært nevnt. Jeg kan nevne helsesøstre i skolene, fattigdomsmidler,
kommunepsykolog, lærere og ikke minst styrking av barnehagen. Det
er sånn at noen av oss også har erfaring med åtte år med rød-grønt
styre. Bortsett fra året 2006 var det stram økonomi. Det var vanskelig
å lede en kommune, og det var krevende.
Jeg har lyst til at vi skal fokusere
på alle de dyktige kommunalt ansatte vi har, som gjør en god jobb,
som er med og utvikler kommunene, og som tar imot de utfordringene
vi har.
Denne regjeringen har satt noe som
er helt nødvendig, i fokus. Det er kommunestrukturen. Det er altfor mange
små kommuner, og det er et altfor ulikt tilbud i de forskjellige
kommunene. Det synes jeg vi skal legge større vekt på. Det er viktig
at alle landets innbyggere får det samme tilbudet, og at alle landets
innbyggere føler at deres saker blir behandlet på samme måte. Derfor
må vi styrke kommunestrukturen. Vi er nødt til å gjøre noe med situasjonen
som den er i dag.
Jeg vil også peke på at med dagens
kommunestruktur er også mange av avgjørelsene og beslutningene flyttet
ut av kommunestyresalen. De er flyttet over til IKS-er og andre
løsninger. Men ved å styrke kommunene så de blir større og mer robuste,
kan man igjen føre beslutningene tilbake til kommunestyre- og bystyresalen.
Jeg er veldig glad for at regjeringen
i stor grad fokuserer på sterke og robuste kommuner, og at et flertall
her legger fram en kommuneproposisjon som blir godt tatt imot, som
vi skal ta stilling til, og som jeg opplever som god for kommunene.
Vi i kommunene er jo til for innbyggerne i landet. Jeg ser fram
til debatten videre og håper at vi kan gjøre et godt vedtak.
Nina Sandberg (A) [12:55:44]: Vi som har fartstid i kommunepolitikken,
vet at finansiering må ses i sammenheng med oppgaver. Kommunesektoren
har aldri hatt flere og større oppgaver, og i dag er det ikke samsvar
mellom det regjeringen pålegger, og det de bevilger til kommunene.
Framover vil kommunene få store utfordringer som følge av endringer
som de ikke rår med. Det er demografi, klima, migrasjonsmønster
og mye mer. På den måten utvides gapet mellom inntektene og utgiftene.
Mange Akershus-kommuner vil få en
sterk befolkningsvekst. En yngrebølge er på vei rundt Oslo. Samtidig eldes
den norske befolkningen. Det er veldig bra at vi lever mye lenger
enn før, men det betyr også at stadig flere kommunale kroner må
gå til helse, pleie og omsorg. Kommunen er den største og viktigste
velferdsaktøren. Det er viktig at nasjonalforsamlingen er klar over
at når regjeringen varsler om mindre penger til kommunene framover,
skjer det samtidig med voksende oppgaver. Jeg har notert i debatten
om den underfinansierte bemanningsnormen for barnehagene at Fremskrittspartiet
viser til at kommunene går med overskudd, som det bare er å bruke.
Kommunene må legge opp økonomiske buffere nå. Noe annet er uansvarlig.
Kommunene er nødt til å ta sin del av ansvaret for å ruste seg for
trangere tider og flere oppgaver. De kan ikke regne med drahjelp fra
denne regjeringen. Det er nullvekst i de frie inntektene, og regjeringen
bebuder en mørkere horisont i framtiden.
Det er også min erfaring at lokalpolitikere
er opptatt av å drive godt og kostnadseffektivt, og at kommuneansatte
strekker seg langt for å levere gode tjenester til innbyggerne.
Statlige politikere bør verdsette den viktige innsatsen som gjøres
lokalt. Norge er ikke tjent med at kommunene tvinges til å prioritere
kjerneoppgavene, og lite annet. Kommunene trenger økonomiske rammer
som setter dem i stand til å tilpasse politikken til folks lokale
behov. Det er ingen som gidder å engasjere seg lokalt hvis det lokale
handlingsrommet blir snevret inn, og man kun skal levere det staten
pålegger en. God kommuneøkonomi er nødvendig, ikke bare for tjenestetilbudet,
men også for funksjonen som lokalpolitisk arena.
Jeg hørte Høyre-representanten før
meg snakke om kommunestruktur igjen. Det er ikke sånn at kommunestrukturen
løser de økonomiske utfordringene i kommunesektoren. Også store
kommuner går med underskudd. Det er heller ikke sånn at det blir
færre IKS-er hvis man sanerer kommunestrukturen. Det er ingen som
har flere IKS-er enn de store kommunene.
For å avslutte: Arbeiderpartiets
alternative budsjett for 2019 kommer til å styrke kommuneøkonomien.
Det gjør vi for å gi folk i hele landet gode barnehager og trygg eldreomsorg.
Vi har videreført og kommer til å videreføre satsingen på velferd
lokalt. Jeg skulle ønske at regjeringspartiene gjorde det samme.
Jonny Finstad (H) [12:58:50]: I dag har vi hørt mye om sultefôring
av kommunesektoren. Vi har fått mye elendighetsbeskrivelse. Jeg
må si at jeg ikke kjenner meg igjen i den beskrivelsen. Det har
også vært snakk om skatteletter til de rike. Ja, det betyr kanskje
f.eks. at vi i Nord-Norge har fått beholde 1,8 mrd. kr til verdiskaping
i landsdelen. Med f.eks. Arbeiderpartiets forslag måtte vi ha sendt
1,4 mrd. kr mer sørover til Oslo.
Det snakkes om at denne regjeringen
er distriktsfiendtlig. Nei, det går så det suser i min landsdel.
Det har aldri gått så godt før. Det snakkes om samferdsel i distriktene,
at vi får for lite eksempelvis i min landsdel, som har gått fra
en andel på 13 pst. til nå 22 pst. – av en mye større samferdselskake.
Det ble nevnt i debatten at Nordland
er et av de fylkene som taper. Det er med respekt å melde feil.
Jeg har vært ordfører i en distriktskommune under rød-grønn regjering.
Faktum er at vi slet noe voldsomt med kommuneøkonomien. Den er faktisk
blitt betydelig bedre under denne regjeringen. Det viser også statistikken. ROBEK-statistikken
viser at kommunene går med overskudd. Hvis jeg viser til noen fakta
fra mitt fylke, er det faktisk slik at Nordland har fått 46 mill. kr
mer til båt og ferje med den nye kostnadsnøkkelen. Veksten for Nordland
fylkeskommune har vært større enn den gjennomsnittlige veksten for
fylkeskommuner i landet. Kommunene i Nordland hadde i 2016 de beste
driftsresultatene på ti år. Antallet kommuner i ROBEK er rekordlavt. Nordland
fylkeskommune har gått med til dels store overskudd de senere årene.
Nordland fylkeskommune har 126 pst. av landsgjennomsnittet i inntekter
per innbygger. Til sammenligning har Oslo 97 pst.
Det er veldig få som har snakket
her i dag om de regionale utviklingsmidlene som er blitt borte.
Det er kanskje få som savner dem, fordi de ser at regjeringen i
stedet har brukt dem på nye veier. Enda et eksempel fra Nord-Norge:
Bevilgningen til drift og vedlikehold på vei under siste rød-grønne
budsjett var på 2,8 mrd. kr, under dagens regjering er den på over
5 mrd. kr.
Jeg har bare lyst til å påpeke at
denne svartmalingen – hvor dårlig det går spesielt i distriktene
og rundt i kommunene – stemmer ikke med den virkeligheten vi opplever.
Nils T. Bjørke hadde her
teke over presidentplassen.
Ketil Kjenseth (V) [13:02:02]: Kommunene er viktige, og det
er derfor også viktig at vi snakker om noe av det som går bra i
kommunesektoren. Et eksempel på det er klimasatsordningen, som er
innført av dagens flertall, og som stadig flere kommuner og fylkeskommuner
søker på. Det er satt av 150 mill. kr i 2018-budsjettet til lokale
tiltak som kan bidra til å redusere utslipp av klimagasser, men
som også kan bidra til omstilling – vi holder jo på med det grønne
skiftet. Det er mange gode forslag til skifter der ute, og her kan
vi også være med på å skape lokale arbeidsplasser. Det skal jeg komme
litt inn på i fortsettelsen.
Det grønne gründerskapet i kommunal
sektor er særlig viktig, og det er mange sysselsatt innenfor denne sektoren.
Noen aktører blir også til kommersielle selskaper. I går besøkte
jeg Greve Biogass i Vestfold. Det er en av aktørene som har greid
å ta et industrielt løft ut fra kommunal sektor, hvor mange kommuner,
men også etter hvert landbruket og andre aktører, gjør et viktig grønt
utviklingsarbeid. Det er avansert industri og avansert forskning
man holder på med der. Tønsberg kommune er vertskommune for at det
utviklingsarbeidet kan skje.
En debatt vi har for lite av her
i salen i forbindelse med kommunal sektor, går på den risiko en
kommune tar på seg i forbindelse med slike store, industrielle løft. De
samler nå inn avfall fra Asker til Kragerø – det er et stort område
og omland. De har tatt på seg et særlig ansvar for å finansiere
dette, og det er nok en av grunnene til at det går litt sakte i
denne grønne sektoren, som vi ønsker skal bli en sirkulær økonomi.
Da må også kommunene være i stand til å sortere ut og skape noe
av de råvarene som det avfallet faktisk er, til å putte på tanken eller
på en turbin, det kan bli til strøm eller drivstoff – eller faktisk
en tomat. Det bygges nå drivhus ved siden av biogasstankene ved
Greve Biogass.
Vi må diskutere hvordan vi skal
utvikle den sektoren videre for å ta de industrielle løftene. Det
er ikke nok at det er Greve Biogass, Tønsberg og Vestfold som tar
det løftet. Flere kommuner i Norge må ta det løftet, og vi må diskutere
hvordan vi rigger disse interkommunale selskapene som greier å samle
inn avfall og skape selskaper, men som kanskje ikke har kompetanse
og kapital til å ta de løftene og skape en industri. Det kan vi
rigge noen til, men da må vi ha en mer helhetlig plan for hvordan dette
skal skje, og ikke overlate den store risikoen til enkeltkommuner.
Solveig Sundbø Abrahamsen (H) [13:05:14]: Det går godt i
Noreg, og det går godt i Telemark – mitt heimfylke. Det var moro
å lese i fylkesavisene i slutten av april då den siste utgåva av
NHOs økonomibarometer blei presentert. Tala viste at bedriftene
i Telemark er meir positive enn på lang tid når det gjeld marknadssituasjonen
og framtidsutsiktene. I Telemark er ein faktisk meir positiv enn
gjennomsnittet.
Arbeidsløysa har vore stadig fallande,
og Telemark – til liks med andre fylke – manglar no kompetent arbeidskraft.
Det er behov for tømrarar, snikkarar, sjukepleiarar, helsefagarbeidarar,
for å nemne nokre yrkesgrupper.
Veksten er på veg opp, arbeidsløysa
er på veg ned, optimismen rår, og det avspeglar seg òg i Kommune-Noreg.
Me må tilbake til 1990-talet for å finne tilsvarande gode resultat
for kommunane, og det ligg an til rekordlågt tal på kommunar på
ROBEK-lista i løpet av året.
Eit viktig bodskap frå næringslivet
gjennom tidene har vore at det beste tiltaket for å styrkje næringslivet
er å investere i veg, bane og kollektiv. Det har denne regjeringa
gjort. Sidan regjeringa tok over har investeringar til samferdsel
auka med 60 pst., og vedlikehaldsetterslepet fell på dei store vegane.
Sidan regjeringa tok over er satsinga på fylkesvegnettet auka med
20 pst., i tillegg til ekstra midlar til tunnelsikkerheit og skredsikring.
Høgre tek like fullt det klare bodskapet
frå fylkeskommunane om stort vedlikehaldsetterslep på fylkesvegane
på alvor og har saman med Framstegspartiet, Venstre og Kristeleg
Folkeparti bedt regjeringa greie ut ei påskjønningsordning etter
gjevne kriterium for å ta ned vedlikehaldsetterslepet.
For å kunne tilby innbyggjarane
gode tenestetilbod er det viktig å ha gode fag- og kompetansemiljø.
Små kommunar har ofte sårbare fagmiljø, og mange kommunar opplever
det vanskeleg å rekruttere fagpersonar. Det er framleis 120 kommunar
i Noreg med under 3 000 innbyggjarar. Det er difor viktig at arbeidet
med kommunereforma held fram. I kommuneproposisjonen legg regjeringa
fram økonomiske verkemiddel for framtidige kommunesamanslåingar.
Større og sterkare kommunar gjev betre velferdstenester, meir berekraftig samfunnsutvikling
og eit sterkare lokalt sjølvstyre.
I mange små kommunar blir det meldt
at fleire politiske parti strevar med å stille liste til kommunevalet.
I nokre kommunar er det kanskje berre to eller tre lister. Mange
vegrar seg, kanskje spesielt dei unge, for å engasjere seg. Det
blir ofte mykje ansvar for dei få og – slik eg ser det – ei svekking
av lokaldemokratiet. Høgre er oppteke av å byggje samfunnet nedanfrå
og spreie makt. Til det treng me eit sterkt lokalt folkestyre.
Marit Knutsdatter Strand (Sp) [13:08:13]: Dette er en interessant
diskusjon. Kommunene er bærebjelken i samfunnet vårt. Komiteen beskriver
også kommunene slik. Det betyr at uten gode, sterke og bærende kommuner
raser hele huset av et samfunn sammen.
Når alt kommer til alt, er vi valgt
inn i kommunestyrer, fylkesting og storting for å representere folks
meninger og behov. Vi skal sørge for at folk har det godt og er fornøyde.
Da er det relevant å minne statsråden og regjeringspartiene om at
folk trives og er mest fornøyde med tjenestene i små kommuner.
Redaktør i Fagbladet samfunn og
økonomi, Bjarne Jensen, skrev om Meld. St. 15 for 2017–2018, Leve
hele livet – En kvalitetsreform for eldre, at det ble vist til forskning
som berører eldreomsorg, men ikke drøftet fenomenet om at innbyggerne
er mest fornøyd i de små kommunene. Da må jeg spørre: Mener statsråden
innbyggernes tilfredshet ikke er relevant for tjenestene, eller
vitner dette om en styringskultur der utvalgte fakta blir brukt
for å underbygge regjeringens politikk?
Varselsignalene kommer fra flere
hold. Forskerforum melder om undergraving av akademisk frihet. I
Stortinget blir vi nærmest latterliggjort for å stille spørsmål ved
kunnskapsgrunnlaget rundt regjeringas forvaltning. Senterpartiet
gir seg ikke.
Kommunereformen har som formål å
rigge kommunene og oppgavefordelingen for å gi et bedre tilbud til
innbyggerne. Da må den ha lokal forankring for å bli reell. At regjeringspartiene
i salen i dag ikke tar inn over seg utfordringene rundt levende
lokaldemokrati og innbyggerinvolvering, viser at motivasjonen for
sammenslåing er større enn for faktisk å gjøre kommunene bedre.
For en god kommune består av så
mangt, og jeg undres: Hvilke rammer gir egentlig regjeringen kommunene
for å være gode? Er fortsatt uforutsigbarhet og ris bak speilet
det kommunene trenger?
I sitt innlegg tok statsråden også
til orde for å følge opp Stortingets vedtak. Etter å ha hørt innlegg
fra hennes partifeller og regjeringspartnere vil jeg minne om at inntektssystemet
ikke skal bli brukt for å drive fram flere sammenslåinger. Dette
vedtok Stortinget før jul. Oppfølging av store ambisjoner knyttet
til barnehage, skole og lærernorm må også bli fulgt opp med midler
for å nå målene.
Skal lovordene om verdien til kommunene
holde mål, må de bli fulgt opp med tillit til lokaldemokratiet og
fagfolk med skoen på, som vet hvor det trykker. Vi må gi kommunene
en bør de kan bære, og styrke bærebjelken med utgangspunkt i materialet
og dets iboende styrker.
Heidi Greni (Sp) [13:11:27]: Kommunereformen og regionreformen
ble begrunnet med at større og sammenslåtte enheter var nødvendig
for å kunne overføre større oppgaver fra staten til kommuner og
fylker. Dette skulle styrke lokaldemokratiet, sa regjeringspartiene, godt
supplert fra støttespillerne fra Venstre og Kristelig Folkeparti.
Store ord, men så langt er det blitt ord uten handling. Nye oppgaver
til kommunene kan vel best oppsummeres med ca. ingenting.
Når det gjelder overføring av oppgaver
til nye fylkeskommuner, så det i starten litt lysere ut. Det regjeringsoppnevnte
ekspertutvalget leverte forslag til desentralisering av oppgaver
fra stat til fylkeskommune, som vi i Senterpartiet kjente oss grundig
godt igjen i. Forslagene fra utvalget innebar at 4 760 statlige
årsverk ble gjort fylkeskommunale. Virksomhetene som ble foreslått
overført, har årlige budsjettrammer på 23,5 mrd. kr.
Jeg sa at vi i Senterpartiet kjente
oss igjen. De som har lest innstillingene fra Stortingets behandling
av Meld. St. 22 for 2015–2016, om regionreformen, vil merke seg
at det er stort sammenfall mellom de forslagene som Senterpartiet
fremmet der, og dem som senere ble lagt fram av regjeringens ekspertutvalg.
Representanten Skjelstad var i dag
forundret over at Senterpartiet plutselig var pådriver for nye oppgaver
til fylkeskommunen. Jeg må si jeg er forundret over at Venstres
talsmann i kommunalkomiteen da vi behandlet Meld. St. 22, ikke fikk
med seg at Senterpartiet fremmet de absolutt mest konkrete og flest
nye oppgaver til fylkene.
Endringer i oppgavedelingen mellom
stat og fylke skal gjøres for å gi bedre tjenester til innbyggerne,
styrke demokratiet, øke fylkeskommunens muligheter til å være en
sterk regional utvikler og gi samordningsgevinster på tvers av sektorer.
Fra å signalisere vilje til å følge
opp ekspertutvalgets anbefalinger da innstillingen ble lagt fram
og statsråden ga sine første kommentarer, har vi dessverre sett
en endring i de signalene som blir gitt. Nå heter det at det skal foretas
en departementsvis gjennomgang av forslagene, og at dette skal bli
behandlet enkeltvis. Dette er ikke bra nok. Faren for at dette smuldrer
bort, er stor.
Det er nok av krefter som vil sikre
at makt og styring av offentlige oppgaver blir liggende i staten.
Saken om flytting av vannforvaltningsplanene har vært på høring, og
ekspertutvalget mener det er i strid med intensjonene både i plan-
og bygningsloven som en samordningslov, og med intensjonene i regionreformen.
Derfor er jeg glad for at flertallet
i dag fremmer forslag der vi ber om at dette blir en del (presidenten
klubbar) av den samlede utredningen.
Presidenten: Då
er tida ute.
Gisle Meininger Saudland (FrP) [13:14:44]: Som lokalpolitiker
gjennom ti år er jeg glad for at kommuneproposisjonen er levert
på en god måte og med et godt resultat.
Kommunenes økonomi er god. Vi kan
bl.a. konstatere at vi må tilbake til forrige årtusen for å finne
et bedre resultat for norske kommuner enn fjorårets.
Men det var for så vidt ikke det
jeg hadde tenkt å adressere fra talerstolen i dag. Det som har vært
i mine tanker de siste månedene, er alle lokalpolitikerne og de tusenvis
av innbyggere som bor fra Vest-Agder i sør og opp langs vestlandskysten,
som er avhengige av ferje for å komme seg til jobb, til sosiale
arrangementer, til butikken, til tilstelninger og annet – som vi
som bor på fastlandet eller ikke er avhengig av ferje, tar for gitt.
Jeg husker at jeg i 2015, som lokalpolitiker,
reiste til Stortinget for å ha et møte med daværende leder av komiteen,
representanten Njåstad, om utviding av ferjeavløsningsmidler fra
20 år – slik den rød-grønne regjeringen hadde administrert det –
til 40 år, som ble vedtatt. Det gjorde at mange ferjestrekninger
kunne bli erstattet med bro eller tunnel.
Det har vært en del usikkerhet om
hvor mye man kan få i tilskudd, om rente- og kapitalkostnader skal dekkes
og så videre – og en del ting som har gjort at ikke alle prosjekter
har kunnet realiseres.
Det har vært et kjempeengasjement
ute blant kystkommunene, bl.a. i min kommune, Flekkefjord i Vest-Agder,
hvor det er to ferjesamband til øyene Andabeløy og Hidra. Hidra
landfast bl.a. er et prosjekt som det har blitt jobbet med i 50 år
– jeg gjentar: i 50 år. I fjor var jeg på et folkemøte hvor det
var en som sa at da han var liten gutt på slutten av 1960-tallet,
kom daværende samferdselsminister Håkon Kyllingmark på besøk til
øya for å kjempe for fastlandsforbindelse. 50 år gikk med prat uten
resultat. Men jeg er glad for at regjeringspartiene, med støtte
fra Kristelig Folkeparti og Senterpartiet, nå skal dekke store deler
av kapitalkostnadene, noe som gjør det enklere å få gjennomført
en del prosjekter.
Jeg vil også berømme representanten
Trellevik for et spesielt godt arbeid.
Jeg registrerer at forskjellige
partier og representanter kappes om å fortelle at det var de som
skaffet flertall for en bedre ordning, kanskje uten å ha vært koblet
på arbeidet i særlig grad. Men jeg vil minne om at det er med Høyre
og Fremskrittspartiet i regjering gjennom fem år at ordningen har
blitt så god at vi kan bytte ut ferje med bro og tunnel mange steder
i landet.
Ivar Odnes (Sp) [13:17:30]: Det er store endringar som skal
gjerast for enkelte kommunar og regionar i samband med den saka
som ligg til drøfting her i dag. For Hadeland, som er ein region
som består av tre kommunar, Jevnaker, Lunner og Gran, skal no to
av dei tre kommunane flyttast over til det nye fylket Viken. Gran, som
har regionsenteret og den vidaregåande skulen i regionen, har valt
å verta verande i Oppland, som no skal verta ein del av Innlandet
fylke. Viktige funksjonar, som det lokalmedisinske senteret for
Hadeland, som Sjukehuset Innlandet skal etablera saman med kommunen,
skal liggja på Gran, og det interkommunale samarbeidet mellom dei
tre kommunane er omfattande og godt innarbeidd. Lunner kommunestyre
og Jevnaker kommunestyre har likevel fatta vedtak om ei overflytting
til nye Viken fylkeskommune.
Det er mange argument som kan tala
for at det kan vera lurt. Det Senterpartiet er kritisk til, er at
det vert gjort grenseendringar og grensejusteringar som berre varetek
enkeltkommunar si vurdering, og at det ikkje vert sett inn i eit
større bilde om kva som er ei føremålstenleg inndeling, både for
dei nye fylka og for kommunane i fylka. Dette seier òg fylkesmennene
i Oppland i sine fråsegner til søknadene frå desse kommunane om overflytting
til nye fylke. Fylkesmennene meinte primært at ein burde sjå nærmare
på moglegheitene for å justera fylkesgrensene mellom Innlandet og
Viken som omfattar fleire kommunar i randsonene til dei nye fylka, framfor
å vurdera kva fylke enkeltkommunar som har søkt om fylkesbyte, høyrer
til.
Senterpartiet ser at Lunner og Jevnaker
i dag ikkje høyrer til det same fylket som andre kommunar i den same
bu- og arbeidsregionen, noko som gjer at kommunen vert ståande på
utsida av planarbeid som i stor grad legg premissa for vidare infrastruktur
og samfunnsutvikling. Senterpartiet meiner at det bør gjennomførast ei
meir omfattande kartlegging av konsekvensane ved eit fylkesbyte
for Lunner og Jevnaker, og at eit fylkesbyte vil få negative konsekvensar
for det nye fylket Innlandet, særleg fylkesbytet for Lunner, som
er ein viktig vekstkommune for Innlandet.
Senterpartiet er einig med Fylkesmannen
i Oppland i at nye fylkesgrenser vil kunna bidra til å forsterka
ei negativ utvikling. Difor meiner Senterpartiet at ein burde ha
eit nasjonalt perspektiv og sjå eit større behov for eit sterkt
tyngdepunkt med vekstkraft nord for hovudstaden vår.
Det er òg viktig å leggja vekt på
kva innbyggjarane sjølv meiner i slike saker. I samband med kommunereformarbeidet
i 2015, då innbyggjarane vart spurde om ein eventuell ny kommune
som skulle bestå av Gran og Lunner, svarte 58 pst. av dei som sokna
til Lunner, at dei ynskte framleis å vera ein del av Oppland.
Senterpartiet meiner altså at før
ein deler Hadeland i to med ei fylkesgrense, må det ein grundigare
analyse av konsekvensane for heile Hadeland til før dette vert sett
i verk.
Ole André Myhrvold (Sp) [13:20:49]: Det har vært interessant
å høre representanter fra regjeringspartiene Høyre og Fremskrittspartiet
i dag – men også tidligere – snakke om behovet for oppgaveoverføring
til mer robuste kommuner og fylkeskommuner når vi samtidig vet at
regjeringen har foreslått å flytte vannforvaltningsarbeidet fra
de folkevalgte fylkeskommunene til statens embetsfolk hos Fylkesmannen.
Samtidig har de også planlagt å fjerne plan- og bygningsloven som hjemmelslov
og overføre den til naturmangfoldloven på det samme feltet. Det
henger praktisk talt ikke på greip. Norske kommuner og fylkeskommuner
har et overordnet ansvar for å se helheten, veie ulike interesser
mot hverandre, og det gjør stort sett både kommuner og fylkeskommuner
på en god måte, med bred innvirkning og påvirkning. Et av de viktigste
redskapene nettopp for det er plan- og bygningsloven. Den er en felles
arena for ulike sektorer og interesser for de beslutningene som
skal fattes. Plan- og bygningsloven er en viktig samordningsmekanisme,
kanskje spesielt i de regionale planene, som vannforvaltningsplanene.
De regionale planene er ment å fungere som samordnende og meglende
instrumenter i folkestyret vårt. I NOU 2003: 14 står det:
«Det trengs gode mekanismer for
å kunne se de forskjellige sektorene og interessene i sammenheng,
avveie dem mot hverandre og foreta beslutninger ut fra allsidige
og langsiktige vurderinger. Utvalget så det som en hovedoppgave
etter sitt mandat å bidra til å utvikle plansystemet i plan- og bygningsloven
til den felles arena for dette. Det er av stor betydning at de forskjellige
sektorer og interesser kan varetas på en likeverdig og balansert
måte innenfor lovens system.»
Samtidig vet vi at evalueringene
som er gjort av vannforvaltningsarbeidet, i hovedsak er positive,
og en undersøkelse gjort av OsloMet forteller at aktørene vurderer
det som av stor verdi at alle sektorområder som påvirker vannmiljøet,
er på samme arena gjennom regionale planprosesser. Planarbeidet
har fungert som en regional fortolkning av nasjonale interesser
– tilpasset regionalspesifikke forhold. Den slår også fast at en
god planprosess er avgjørende, og at de fylkeskommunale koordinatorene
har nøkkelrollen. Dessuten er prosesskunnskap viktig for å skape
eierskap i kommunene for de tiltakene som skal gjennomføres lokalt.
Det er derfor uforståelig at regjeringen i en tid der målet er å
overføre oppgaver nedover på et vellykket område, altså foreslår å
flytte oppgavene oppover – vekk fra de folkevalgte og inn til embetsmennene.
Jeg er derfor glad for at et flertall
i dag ber regjeringen stille sine planlagte endringer i bero inntil
vi kan se dette i sammenheng med en samlet sak om nye oppgaver til
kommunene og forslaget om å overføre fra plan- og bygningsloven
til naturmangfoldloven.
Kent Gudmundsen (H) [13:23:57]: Som velferdsprodusenter står
kommunene sentralt. En god kommuneøkonomi er viktig for å sikre
kunnskap i skolen, kvalitet i helsetjenesten og at det sosiale sikkerhetsnettet styrkes.
At regjeringen har levert større vekst i kommuneøkonomien enn forrige
regjering og veksten i frie inntekter nærmest er doblet, viser jo
at skremselspropagandaen fra venstresiden er gjort til skamme.
Tidlig innsats, satsing på lærere
og styrking av yrkesfagene er viktig for Høyre. Det handler om å
gi barna våre det beste utgangspunkt i livet og bidra til at alle
skal ha like muligheter. Gratis kjernetid i barnehagene og redusert
foreldrebetaling for lavinntektsfamilier er tiltak som bidrar til
nettopp det. For tidlig innsats starter i barnehagen. Derfor har
vi høye ambisjoner for kvalitet. Vi har fått på plass en rammeplan
for barnehagesektoren, vi har nylig vedtatt en bemanningsnorm, og
vi har fått på plass en pedagognorm.
Så langt har 73 pst. av barnehagene
allerede oppfylt kravene, men mer enn hver fjerde har fortsatt en
jobb å gjøre. I budsjettforliket er det lagt inn 100 mill. kr som skal
bidra til en enklere innfasing av nye krav, samtidig som det er
verdt å merke seg at mange av kommunene som ikke er i mål, har hatt
store overskudd over flere år. Bergen, f.eks., som trengte 160 mill. kr
for å oppfylle normen, har to år på rad gått med overskudd på over 1 mrd. kr.
Og det er flere eksempler. Mye handler derfor om å prioritere ungene
våre og prioritere tidlig innsats. I Høyre-styrte Drammen er man
godt i gang med å trappe opp innsatsen, og man tar med de private
gjennom å gi dem samme tilskudd som de kommunale barnehagene mottar.
Det viser politisk lederskap, og vi ser at flere nå er i gang med
å gi et ytterligere løft for ungene våre.
Men tidlig innsats er så mye mer.
Nå har vi også gitt ekstra midler og en lovfestet plikt for å sikre
gode overganger mellom barnehage og barneskole. Små unge håpefulles
første møte med skolen skal være positivt. Noe så enkelt som å vite
hvor toalettet er, eller å ha fått hilst på de nye voksenpersonene
bidrar til et mykere møte og en bedre overgang.
Aller viktigst er det å føle mestring,
spesielt faglig. Det gir læringsglede og økt selvtillit, og økt
selvtillit bidrar til livsmestring. Å lykkes med tidlig innsats
står derfor sentralt i Høyres politikk.
Siden regjeringsskiftet har vi fått
en solid kursendring fra sen til tidlig innsats også i skolen. Venstresiden
har lenge snakket om flere lærere, men leverte på sine åtte år bare
noen hundre lærerstillinger på slutten av det tiårige grunnskoleløpet.
Til sammenligning har vi fått flere tusen faste lærerstillinger
så langt, vi har kommet sammen om en lærernorm, og det har vært
et særlig løft for barnetrinnet. Sett i sammenheng med innføringen
av masterutdanning for lærere, kompetansekrav og at over 20 000
lærere så langt har fått videreutdanning, bidrar vi nå sterkt til
at barna våre skal kunne bli sett, oppleve mestring og ikke minst
læringsglede.
Norsk skole trenger ikke rød-grønn
skolepolitikk og gamle løsninger, men mer av vår politikk, og det
håper jeg velgerne også bidrar til ved kommunevalget neste høst.
Liv Signe Navarsete (Sp) [13:27:10]: I debatten kring kommunereforma
har vi høyrt representantar frå regjeringspartia som er såre fornøgde
med at reforma er på gang og delvis gjennomført, men ikkje heilt,
skjønar me ut ifrå det som vert sagt. Dei er fornøgde med at fylkesmennene
skal halde fram med sitt utidige press mot lokaldemokratiet. Skepsis
handlar ikkje om berøringsfrykt, som representanten Thommessen kalla
det i innlegget sitt, men at det heldigvis finst parti i denne salen
som har respekt for dei lokale folkevalde og innbyggjarane i kommunane
sitt syn.
I Sogn og Fjordane har me vel det
verste utslaget av kommunereforma, nemleg den nye Kinn kommune,
ein kommune med to timars reisetid mellom dei noverande kommunesentra
og med den store Bremanger kommune imellom. Ei samanlikning som
viser galskapen i dette prosjektet, er at reisetida mellom Oslo
og Porsgrunn er om lag den same som mellom Måløy og Florø. Ikkje
ein gong dagens sentraliseringskåte regjering har føreslått å slå
saman Oslo og Porsgrunn, eller Oslo og Hamar for den saks skuld,
som har kortare reisetid mellom sine senter.
No har folk i Vågsøy sagt sitt.
Eit stort fleirtal har sagt nei til Kinn kommune. Då må ein forvente
at kommunestyret gjer eit nytt vedtak, og deretter at Stortinget
gjer om sitt vedtak om samanslåing. Det er på høg tid at ein i denne
salen lyfter respekten for innbyggjarane og lokaldemokratiet.
I debatten har me høyrt om kor god
kommuneøkonomien er for distrikta. Som representant for eit distriktsfylke
kjenner eg meg ikkje att i alle festtalane. Representanten Trellevik
påstod at regjeringa og stortingsfleirtalet ikkje tek midlar frå
distrikta og overfører til byane. Eg vil be Trellevik og dei andre
frå regjeringspartia lese korleis endringane i inntektssystemet
frå 2015 og 2017 har slått ut. Endringane har gitt ei omfordeling
ved at område med lågt folketal og store avstandar har fått inntektene
sine reduserte. Fordelingsverknadene av omlegginga for fylkeskommunane
er at Oslo får ein vekst på 950 kr per innbyggjar, medan Sogn og
Fjordane, som taper mest, mister 2 427 kr per innbyggjar. Er ikkje
det ei omfordeling?
Endringane i 2017 har gitt reduserte
inntekter for dei fleste kommunar med mellom 2 000 og 25 000 innbyggjarar,
medan alle kommunar med meir enn 25 000 innbyggjarar fekk vekst.
I årets inntektsopplegg er det gjort ei teknisk endring som gir
tapte inntekter for 25 av 26 kommunar i Sogn og Fjordane, medan
Oslo, Bergen og Trondheim får den største veksten – neppe tilfeldig. Sogn
og Fjordane fylkeskommune taper nær 14 mill. kr, og Nordland taper
26 mill. kr på den same omlegginga.
Me har ei distriktsfiendtleg regjering
som truar distriktskommunar til samanslåing med økonomisk tvang. Kutta
inntekter til distriktskommunane har radert ut nær alle distriktspolitiske
verkemiddel. Med ei lita omskriving av ei gamal bøn vil eg seie:
Herre, forlat dei ikkje, for dei veit så altfor godt kva dei gjer.
Geir Adelsten Iversen (Sp) [13:30:16]: Folk i Finnmark vil
ikke ha noen regionreform. Det sa folket klart fra om 14. mai. Til
tross for dette kjører en på fra regjeringen, en skal tvinge fylkene
Troms og Finnmark sammen. Fylkesreformen er begrunnet med at regjeringen
vil styrke fylkenes samfunnsutviklerrolle. I budsjettene er det
nettopp pengene fylkene disponerer til næringsutvikling og tilrettelegging
for nye arbeidsplasser, som kuttes sterkest. Høyre og Fremskrittspartiet
er hovedarkitektene bak kommune- og fylkesreformen. Venstre og Kristelig
Folkeparti står sammen med regjeringen om reformen. Kristelig Folkeparti
ønsker ikke tvang i kommunereformen, men i regionreformen går de
for tvang.
I Finnmark sier Arbeiderpartiet
nei til fylkessammenslåing, og Senterpartiet og Arbeiderpartiet
har sammen jobbet for å reversere sammenslåingen av Troms og Finnmark.
Folk i Finnmark vil ikke ha sammenslåing med Troms, fylkestinget
har sagt nei til sammenslåing, og en vil ikke oppnevne en fellesnemnd. Men
nå sier altså kommunalministeren at et slikt vedtak eventuelt er
ulovlig og vil føre til lovlighetskontroll fra Kommunal- og moderniseringsdepartementet.
Selve advarselen kom gjennom en innkalling til første møte i fellesnemnda
22. juni.
Dersom Finnmark unnlater å velge
medlemmer, vil departementet måtte sørge for at en beslutningsdyktig fellesnemnd
kan følge opp Stortingets vedtak. Dette vil innebære en endring
i forskrift, slik at antallet medlemmer fra Troms og Finnmark speiler
innbyggertallet. Et vedtak om at man ikke vil velge medlemmer til
fellesnemnda, vil være ulovlig, heter det i brevet fra kommunalministeren.
Etter at 87 pst. av finnmarkingene
sa nei til sammenslåing og fylkestinget enstemmig forkastet sammenslåing,
er jeg uenig i at departementet kan overstyre Finnmark.
Øystein Langholm Hansen (A) [13:32:45]: Vi hører regjeringspartiene
rose regjeringens kommunesatsing opp i skyene. Det overrasker ikke,
for det må de gjenta og gjenta, fordi de håper at det vil feste
seg som en vedtatt sannhet. Men en vedtatt sannhet står ikke alltid
i forhold til virkeligheten, og virkeligheten treffer vi bare ved
å reise rundt og snakke med dem som er valgt til å styre de kommunene
– som regjeringen bevilger mindre penger til, og som de pålegger
flere oppgaver.
De jeg treffer når jeg er rundt
i Kommune-Norge, melder om en helt annen virkelighet. Ta f.eks.
Haugesund – en vestlandskommune, men nå definert utenfor Vestlandsregionen.
Haugesund er en av kommunene som har forsvunnet ut av ROBEK. Etter
mange år med Høyre-styre hadde kommunen havnet på lista, og velgerne
var så misfornøyde med Høyre-styret at de stemte inn et nytt flertall.
Med ordfører fra Arbeiderpartiet i spissen har kommunen spart og
spart og lagt om politikken i byen, og for nøyaktig ett år siden,
den 13. juni 2017, kunne kommunestyret feire at de var ute av lista. Men
rådmannen i kommunen sa i etterkant av vedtaket: «Vi har ikke blitt
en rik kommune fordi vi ikke er på ROBEK, vi er bare hakket mindre
fattige.»
Dette var et eksempel fra én kommune,
men det finnes flere. Ja, faktisk er det dette som er realiteten
i den virkelige verden. Men mens stortingsrepresentantene fra Høyre
og Fremskrittspartiet skryter av en påstått økning i kommuneøkonomien,
tar lokalpolitikerne ansvar og er nødt til å kutte i tjenestetilbudet
for å få budsjettene til å gå opp. Ekstraordinære skatteinntekter kom
en del kommuner til gode, bl.a. inntekter fra uthenting av aksjeutbytte
på grunn av regjeringens skattekutt til de rikeste. At inntektene
er ekstraordinære, gjør at ansvarlige kommuner ikke kan bruke disse
pengene til drift og ansettelser, for de kommer jo ikke neste år.
Derfor blir disse pengene satt av til senere bruk.
Så virkeligheten er ganske annerledes
der ute enn det som proklameres fra regjeringspartiene fra talerstolen
i dag. Men regjeringspartienes ekkokammer vil vi ikke inn i. Det
er ikke regjeringens politikk som har ført Haugesund og andre ut
av ROBEK, men ansvarsfulle politikere, hvorav mange er fra Arbeiderpartiet.
Ove Trellevik (H) [13:35:54]: Det er imponerande kva Arbeidarpartiet
skal klara å tyna ut av 1 pst. auke i budsjettet. Dei skal løysa
utfordringane når det gjeld eldreomsorg, barneheimsplassar, sjukeheimsplassar, psykiatri,
barnevern, bemanningsnorm, vegar, skular, jordmødrer. Ein skal løysa
dette med 1 pst. Det er heilt utruleg. Dei greier ikkje eingong
å verta einige om kva dei skal prioritera av utfordringane i samfunnet.
Men 1 pst. er dei altså einige om. Det må nok meir til enn 1 pst.
for å løysa utfordringane i samfunnet. Så eg er mektig imponert
over denne framstillinga. Og ikkje nok med det, no har me auka skatt,
så til og med det at ein har fått auka skatt, er ei utfordring trass
i at me har sett ned skattesatsane på både formue og andre inntekter.
Det var ei klok dame frå Arbeidarpartiet
som sa noko verkeleg vettig. Ho sa at ei barnevernssak kunne velta
lasset og budsjettet i ein kommune. Er ikkje det eit godt argument
for å slå saman kommunane? Dersom ei barneheimsutfordring og ei
barnevernssak kan velta eit kommunebudsjett, må jaggu mange i Arbeidarpartiet gå
i seg sjølv.
Så er eg imponert over Liv Signe
si dramatiske beskriving av land og strand og kor vondt og forferdeleg
alt er i distrikta. Eg kjem sjølv frå distriktet og har stort sett hatt
det greitt. Det er slik at me subsidierer distrikta ganske mykje
med bypengar. I distrikta, i kommunar med 2 000 innbyggjarar, er
dei frie inntektene 80 000 kr per innbyggjar. I dei store byane
er det ikkje meir enn 50 000 kr. Så det er stikk motsett av det
som Liv Signe seier. Me fører altså pengar frå byane og til distrikta
– omfordeling frå store til små. Og det er me med på, det er god
politikk. Det finst storbyutfordringar, og det finst stordriftsfordelar
– og det må me leva med.
Så vil eg gjerne ta ein bitte liten
visitt – tida går jo altfor fort her – til representanten Willfred
Nordlund frå Senterpartiet. Han klaska til med nordområdepolitikken
i eit replikkordskifte. Eg trur faktisk at han eigentleg skjønar
betre. Eg må ærleg innrømma at språk og rettskriving ikkje er mi
sterke side, men eg er eit produkt av ein skikkeleg Senterpari-skule
– tjue elevar, to lærarar, og når lærarinna var vekk frå skulen,
så var eg på skulen. Norsk er altså ikkje mitt beste fag, men det
er altså slik at desse to fylka i nord er dei viktigaste fylka i
nordområdepolitikken vår. Det er dette det handlar om. Men å laga ordkløyveri
og til og med utfordra statsråden på om nordområdepolitikken ligg
fast, det høyrer ikkje heime nokon plass.
Tore Storehaug (KrF) [13:39:07]: Denne debatten har vist
ganske mykje forskjellar og ein del temperament på prosentar hit
og dit. Eg tenkjer at det kanskje er på tide å heve blikket litt
og seie til kommunalkomiteen: Godt jobba! For den innstillinga som
ligg her no, inneheld ganske mykje god politikk som eg meiner det er
grunn til å gle seg over, bl.a. som at stortingsfleirtalet no seier
at det skal vere eit trykk på utflytting av oppgåver til fylka,
slik at vi kan få ei reell sak, som òg etlar at ein kan få innfridd
det som har vore intensjonen i fylkesreforma, eller som at komiteen
no slår fast at samanslåtte kommunar som kjem dårlegare ut på grunn
av utilsikta verknader av kriterium i inntektssystemet, skal få
kompensasjon. Nye Sunnfjord kommune er kanskje kroneksempelet på
ein slik kommune. Det er den største frivillige samanslåinga vi
har hatt, men der ein låg an til å kome dårlegare ut på grunn av
dei utilsikta tinga som har skjedd no. Forventningane til komiteen
blir viktige, fordi dei seier at kompensasjon er viktig, og at det
betyr noko. Det handlar om rettferd, og det handlar om at ting skal
vere føreseielege. Det er viktig, fordi vi ikkje berre skal lage
tvil hos kommunar som står i slike prosessar i dag.
Så er det den delen av innstillinga
som eg er spesielt glad for. Den handlar om ferjeavløysingsordninga.
Regjeringa har følgt opp oppmodingsvedtaket frå statsbudsjetteinigheita
mellom Kristeleg Folkeparti, Venstre, Høgre og Framstegspartiet,
som mange andre parti støtta i stortingssalen. Men når dei innfridde
det oppmodingsvedtaket, gjekk regjeringa inn i ein konklusjon der
dei meinte at dei ikkje ville styrkje denne ordninga, ved bl.a.
å sjå på korleis bompengefinansieringa skulle leggjast inn, eller
rentekostnader og andre finanskostnader. Då ordninga var utvida
til 40 år, var formålet at ein skulle få utløyst fleire prosjekt
for dei fylka og for dei sambanda som no blir gåande ut i æva dersom
ein ikkje får gjort det.
Det er eit langt steg på vegen når
ein samla komité no seier at noko av finanskostnadene skal dekkjast.
Som representanten Bransdal sa i innlegget sitt, ville Kristeleg
Folkeparti primært at ordninga skulle dekkje alle kapitalkostnadene,
og eg vil tru at ambisjonen om at vi her skal få ei reell, god ordning
på plass, som betyr ein forskjell for dei sambanda som dette gjeld,
no blir delt av fleire parti.
Eg er spent på endringane som regjeringa
vil måtte jobbe med fram mot statsbudsjettet. Kristeleg Folkeparti
har ei forventning om at vi kan få ei endring i denne ordninga som
faktisk monnar. Vår posisjon er iallfall klar, og eg håpar og forventar
at signalet som eit samla storting no gjev, blir følgt opp på ein
måte som gjer at vi kan få realisert fleire prosjekt – til beste
for lokalt næringsliv, lokalsamfunn og ikkje minst dei folka som
bur der i dag, og som må leve med dyre og unødig lange ferjestrekningar
som blir gåande ut i æva viss vi ikkje klarer å få sett eit press
på dette arbeidet.
Siv Mossleth (Sp) [13:42:16]: Sentralisering er jobb nummer
én for denne regjeringa. Selv om både kommunal- og moderniseringsministeren
og representanter fra regjeringspartiene påstår at nå går alt så
mye bedre, skjer det en endring i dette samfunnet nå, en endring
som øker forskjellene, både forskjellene mellom folk og de geografiske
forskjellene.
Noe av det første denne regjeringa
gjorde, var å redusere rammene til Nord-Norge med 368 mill. kr årlig. Nordland
fylkeskommune alene måtte belage seg på et nedtrekk på 284 mill. kr.
Nå forbereder fylkeskommunen seg på ytterligere innsparinger som
følge av perspektivmeldinga.
I tillegg er jeg veldig bekymret
for de nye endringene på fergestandarder og fordelingsnøkler for tilskudd
til fylkeskommunale fergesamband. Det forslaget som nå er på høring,
kort tid etter at de ble endret, skaper betydelig usikkerhet om
hvordan det blir for de sambandene som er langt til havs, f.eks.
ferga som går til Træna, Trænas livslinje til land. Det er en lang
og krevende fergestrekning der det ikke bor så veldig mange folk, men
der det er særdeles høy verdiskaping per person som bor der, og
der fiskerinæringen er utrolig viktig. Vi må sørge for at slike
havstykker blir tatt hensyn til, eller at man får varig kompensasjon,
så ikke pengene sentraliseres til de strekningene hvor det er mest
trafikk. For disse fergestrekningene er veldig viktige for verdiskapingen
i tida som kommer.
Representanten Finstad mener at
fylkeskommunen har det han betegnet som «store overskudd». Det er
ikke riktig. Fylkeskommunen trenger noe midler til finansiering,
og lånegjeldsgraden er høy.
Representanter fra regjeringspartiene
bruker også å si at fylkeskommunen ikke kan prioritere, og spesielt når
det er snakk om hvor mye penger som brukes til båt og ferge. Dette
er ikke riktig – men jeg tror jeg skal tegne meg på nytt for å komme
med detaljer om det.
Stein Erik Lauvås (A) [13:45:25]: Regionreformen er en reform
som selv Høyres og Fremskrittspartiets medlemmer og representanter
sier de ikke har noe til overs for, og med tvangsinndelinger av
fylker som resultat, et norgeskart over fylker som fylkene selv
sa nei til, og som Høyre- og Fremskrittsparti-representantene selv
beskriver som ufornuftig og uheldig. Men Høyre og Fremskrittspartiet
lot andre ta taktpinnen i saken, de lot Venstre få drive igjennom
en inndeling som de fleste er svært misfornøyde med. At Kristelig
Folkeparti trakk litt på skuldrene og var med på dette, er også
ganske uforståelig.
Men så skulle oppgavene komme til
disse nye fylkene – til Viken, med 1,2 millioner innbyggere, og
Møre og Romsdal, med knappe 300 000. Oppgavene har altså ennå ikke
kommet, men regjeringen har varslet at de vil ta fra fylkene oppgaver,
nå sist vannforvaltningen. Det er svært uklokt, like uklokt som
å frata fylkene ansvaret for videregående opplæring og kollektivtransport.
Nå i dag fremmer et flertall her
i salen et forslag som sier at regjeringen må komme med en samlet
sak om nye oppgaver til fylkene, regionene. Det er et meget fornuftig
og godt forslag, og jeg må berømme Kristelig Folkeparti for å være
med på det. Det er veldig bra. Regjeringen liker det ikke og vil
heller ta de nye oppgavene stykkevis og delt, noe som ville gitt
en dårlig helhetsoversikt. Det er derfor bra at stortingsflertallet
nå forteller statsråden og regjeringen hvor skapet skal stå, også
i denne saken, så ikke galt blir enda verre.
Så til kommuneproposisjonen som
sådan, som ligger på bordet her i dag, og som ikke har vakt glede
og begeistring økonomisk sett i landets kommuner og fylker. Den
har ikke det, jeg har ikke sett noe jubelrop for dette forslaget.
Regjeringen har som sagt tidligere brukt pengene på store skattekutt
til dem som har mest fra før, og det er klart at med en slik prioritering
blir det mindre til å løse oppgavene i fellesskap. Det er et enkelt
økonomisk regnestykke, men det fører jo til at Høyre- og Fremskrittsparti-styrte
kommuner i dette landet har økt og har innført – slik det ble referert
til her på talerstolen tidligere i dag – eiendomsskatt i stort monn.
Dette har de måttet gjøre, hvis ikke hadde ikke hjulene gått rundt, slik
ordføreren i Eidsberg så klokt sa det.
Kirsti Leirtrø (A) [13:48:42]: Vi har en regjering og representanter
for dem i denne sal som utelukkende forteller oss hvor bra de selv
er, heller enn å diskutere de store utfordringene i samfunnet vårt
som må løses, og hvordan de skal løses.
Det er synd for debatten, og ikke
minst for innbyggerne, at regjeringspartiene bruker tiden på å forvirre med
tall. Skal en sette inn rett medisin, må en i det minste forholde
seg til de samme tallene som Kommunaldepartementet oppgir. En bør
kunne forvente at i hvert fall de er riktige. Faktisk.no undersøkte
dette i 2017 og kunne dokumentere det samme som representanten Sivertsen
refererte til fra Kommunaldepartementet. Veksten i frie inntekter
er blitt lavere under denne regjeringen.
Det som er enda mer bekymringsfullt,
er låneveksten i kommunene de siste årene. Fra 2013 til 2016 vokste,
ifølge SSB, den kommunale lånegjelden med bortimot 24 pst. per innbygger.
Gjeldsnivået er helt sentralt og viktig for å kunne vurdere kommunens
økonomiske handlingsrom. I min Høyre-styrte hjemkommune er nå lånegjelden
på over 100 000 kr per innbygger. Det reduserer handlingsrommet
og er med på å gjøre tjenestetilbudet dårligere og mindre forutsigbart.
Kommunene bruker altså ytterligere
mindre på tjenesteyting og mer på å betjene lån. Heldigvis har rentenivået
holdt seg lavt og stabilt, men slik kan det ikke fortsette framover,
får vi beskjed om.
Vi hører om en hjemmesykepleie som
sliter med mer komplekse sykdomsbilder og høyt sykefravær, om en
økende andel av vår befolkning som er ufør, og flere psykisk syke.
Vi er blitt varslet om mangel på lærere, sykepleiere, fastleger
og yrkesfagarbeidere. En av fem sykepleiere slutter i helsetjenesten.
I fem år har svaret fra regjeringen
vært skattelette til de rikeste. Den samme skatteletten er også
tatt fra våre felles velferdstjenester. Vi ønsker å forebygge, ikke brannslukke,
og det gjør vi der innbyggerne bor, nemlig i kommunene.
Karin Andersen (SV) [13:51:28]: Kommuneøkonomien handler
om mye penger. Det snakkes veldig merkelig om penger i denne debatten.
Realiteten er at regjeringen, siden den overtok, har brukt 220 mrd. kr
mer enn noen regjering før. Det skulle bare mangle om ikke noen
av de bevilgningene hadde gått til noen fornuftige tiltak i kommunene
og for fellesskapet. Spørsmålet er om man har prioritert riktig
når man ikke har prioritert mer til kommunene enn det man har gjort.
Jeg merker meg at ingen har kommentert det faktum som Helsetilsynet
og andre typer tilsyn har vist, at det foregår alvorlige ting, som
menneskerettighetsbrudd, i omsorgen for en del av de menneskene
som kommunene har ansvaret for. Skal vi gjøre noe med det, koster
det penger.
Så hører jeg at Høyre harselerer
over opposisjonens økninger, at de ikke betyr noe. Men når Høyre
og regjeringen sjøl legger 100 mill. kr på bordet til rehabilitering,
skal det løse ting, og 200 mill. kr når det gjelder rus, skal løse
alt, men flere milliarder ekstra er liksom ingenting, det skal ikke
løse oppgaver.
Når SV legger fram sine budsjett,
spør vi regjeringen: Hva koster det og det? Når vi sier vi skal
ha flere lærere og en norm, regner vi på det, og så legger vi inn
de pengene. Når vi sier vi skal ha flere ansatte i barnehagene, regner
vi på det og legger inn de pengene. Vi har finansiert det som alle
sammen sier vi skal, og da koster det minst 6 mrd. kr mer. Og det
lar seg ikke gjøre å fjerne eiendomsskatten i kommunene hvis vi
skal få dette til. Vi må ha en trygg økonomi framover, ikke basere
oss på ekstraordinære inntekter et enkelt år, enten det er fra oppdrettsnæringen
eller fra ulike typer skattetilpasninger.
Så jeg er veldig forundret over
denne debatten. Jeg er også forundret over dem som tror at kommunesammenslåing
løser alt dette. Jeg kommer fra et fylke med noen av landets geografisk
største kommuner, men med få innbyggere. Befolkningen i disse kommunene
blir ikke yngre av at man slår dem sammen, folk bor svært spredt,
og det er fjellkjeder imellom, det lar seg ikke gjøre – hvis man
da ikke er ærlig og sier at det er sentralisering man vil ha, det
skal ikke bo folk i disse bygdene og disse dalene innover i Hedmark.
Det syns jeg regjeringen skulle være ærlig og si, for det er det
den politikken de fører, går ut på. Derfor ønsker SV også et inntektssystem
som kompenserer for disse utgiftene, og som fordeler inntektene
mer rettferdig.
Willfred Nordlund (Sp) [13:54:41]: Jeg må be om unnskyldning
hvis jeg har gjort representanten Trellevik opphisset over at han
ikke hadde fått med seg hva han selv foreslo i innstillingen. Det
er derfor heldig at Høyre har flere representanter i komiteen.
Det var også interessant å merke
seg at statsråden heller ikke hadde noe svar på om fylkene Troms
og Finnmark er blitt Norges viktigste utenrikspolitiske interesseområde.
Det var hyggelig å høre at representanten
Trellevik var et produkt av en Senterparti-skole, men jeg hadde trodd
at geografikunnskapene skulle vært litt bedre. Representanten selv
og Høyre skriver i innstillingen bl.a. at fylket Troms grenser til
Russland. Det gjør det ikke, det må vi vel bare kunne fastslå med
én gang. Det er ikke uten grunn at komiteens flertall stiller seg
uforstående til at deler av komiteen mener at det er fylkene Troms
og Finnmark som utgjør Norges viktigste utenrikspolitiske interesseområde,
særlig all den tid regjeringen sier det stikk motsatte hvis man
ser på regjeringens nordområdestrategi, senest avgitt i 2017.
Representanten Trellevik var også
inne på noen interessante momenter i sitt hovedinnlegg, nemlig vedrørende
prosent versus kroner. Jeg har lyst til å følge opp og spørre statsråden:
Står statsråden inne for den tabellen som hun overleverte komiteen
5. juli, vedrørende hvordan veksten har vært i de frie inntektene
i de ulike årene og under de ulike regjeringene? I så fall – hvis statsråden
står inne for dette brevet – er det flere representanter fra bl.a.
Høyre og Fremskrittspartiet som tar helt feil i sine innlegg, når
de påstår at veksten har vært så mye større under denne regjeringen.
Statsråden sier jo det motsatte, noe vi kan lese av vedleggene til
innstillingen. Det tror jeg det er flere av representantene som kunne
ha tatt seg bryet med å gjøre, selv om det var vedlegg som kom som
svar på et spørsmål stilt av Arbeiderpartiet.
For Senterpartiet handler god kommuneøkonomi om
å sette lokalsamfunnene, regionene våre og fylkeskommunene i stand
til å levere tjenestene som innbyggerne etterspør. Det er nettopp
derfor vi er valgt inn i denne salen – for å sørge for et økonomisk
opplegg som gjør det mulig å møte ønskene som innbyggerne har. La det
være helt klart: Opplegget som regjeringen nå leverer, er et stramt
opplegg. Det legger ikke opp til at man skal kunne fullfinansiere
reformer og normtall som denne regjeringen har lagt opp til. Det
er verdt å merke seg at selv om flertallet i salen er enig om at
rammefinansiering er hovedvirkemiddelet for finansieringen av kommunesektoren,
er det ikke sånn at man når man diskuterer normtall, skal kunne
diskutere hvilket tjenestenivå den enkelte innbygger mottar. Da
skal man knytte det til et enkelttall knyttet til en kommune – altså
hvor mange ansatte det er i kommunen. Dermed kobler en det opp til
kommunereformen og til tall. Det er en sammenkobling som Senterpartiet
ikke kan stille seg bak.
Magne Rommetveit hadde her
teke over presidentplassen.
Norunn Tveiten Benestad (H) [13:57:54]: Det er mange ting
en kunne ha lyst til å kommentere så langt ute i debatten. Jeg er
forbauset over at opposisjonen i så liten grad ser ut til å anerkjenne
at kommunene faktisk har hatt en inntektsvekst de siste årene, og
at dette kommuneopplegget legger godt til rette for gode velferdstjenester,
mer bærekraftig samfunnsutvikling og et sterkere lokalt selvstyre.
Vi vet alle at det er en mer urolig
internasjonal situasjon. Oljeprisen og den demografiske utviklingen
gjør at vi går strammere tider i møte. Vi trenger å skape nye verdier
og finne bedre løsninger for å utføre velferdsoppgavene.
Vi vet også at endringer i demografi
og befolkningssammensetning slår ulikt ut i Kommune-Norge, og at forskjellene
mellom kommunene når det gjelder kapasitet og kompetanse for å levere
gode velferdstjenester, vil forsterkes om vi ikke er villige til
å se på strukturen. Det må også opposisjonen ta inn over seg.
Når Arbeiderpartiets representant
Aasrud refererer til Høyres ordtak «Mennesker, ikke milliarder»,
er det nettopp et godt eksempel på hvordan vi ved å ta grep sikrer
bedre velferdstjenester, mens Arbeiderpartiets eneste løsning ser
ut til å være å pøse flere millioner inn i kommunebudsjettet.
Jeg tok egentlig ordet for å kommentere
Arbeiderpartiets representant Lauvås, som i sitt første innlegg
ga uttrykk for at han mener regjeringa sørger så dårlig for kommuneøkonomien
at eneste løsning er eiendomsskatt. Da må jeg igjen minne om at
det går godt i Kommune-Norge. Det har vi hørt mange eksempler på. Kommunene
har handlingsrom, større nå enn i forrige periode. Vi har hørt at
vi må tilbake til 1990-tallet for å finne like gode økonomiske resultater,
og ROBEK-lista snakker vi ikke mer om.
Kommunepolitikerne våre vil alltid
ha høyere ambisjoner, og skal ha det, men med det følger også behov for
å prioritere. Noen steder er det selvsagt spesielle forhold som
skal tas hensyn til, men å trekke den konklusjonen for kommunesektoren
som helhet at det er kommuneøkonomien under denne regjeringa som
er årsaken til innføring av eller økning i eiendomsskatten, mener
jeg, med respekt å melde, er å trekke det altfor langt.
Sigbjørn Gjelsvik (Sp) [14:00:32]: Selvsagt er det en sammenheng
mellom de inntektene som kommunene har, og de oppgavene de har å
løse. Når kommunene ikke får tilstrekkelige inntekter bl.a. gjennom
overføringer fra staten, må de finne inntekter andre steder. Kommunene
har ikke noe oljefond å hente fra, slik den regjeringen som sitter
i dag, har vært veldig flink til på statlig hold – kommunene må
gjøre prioriteringer lokalt for å løse sine oppgaver. Det er stadig
flere kommuner, også kommuner der Høyre og Fremskrittspartiet sitter
i posisjon, som har innført eiendomsskatt, og som har økt eiendomsskatten
i løpet av de siste årene. Regjeringen vil nå stramme til skruen
ytterligere og begrense inntektene til kommunene framover, til tross
for at oppgavene øker. Men det er tydeligvis én type kommuner som
skal slippe, og ikke bare slippe, men oppmuntres gjennom bedret
økonomi. Det er de kommunene som gjør som regjeringen vil, nemlig
de kommunene som vil slå seg sammen.
Representanten Bjørnstad var her
oppe tidligere i dag og snakket seg varm og med stor innlevelse
om hvordan en skulle bidra gjennom inntektssystemet for å legge
til rette for ytterligere kommunesammenslåinger. Det er tydeligvis
slik – det ser en både i kommunereformen og i regionreformen – at
regjeringspartienes filosofi, og regjeringspartienes definisjon
av stemmerett, er at man skal stemme rett. Hvis man stemmer feil,
skal man tvinges på plass, enten gjennom økonomiske virkemidler
eller gjennom rene tvangsvedtak.
Statsråden står på talerstolen her
i dag og sier at kommunereformen skal fortsette. Her har kommunepolitikere
i hele forrige stortingsperiode brukt time opp og time ned på utredninger
og konsulentrapporter, og de har brukt både sine ansatte og politiske
ressurser på å vurdere spørsmålet om kommunesammenslåing. De aller
fleste kommunene har landet på at de vil bestå som egen kommune.
Regjeringens svar er altså at den skal fortsette prosessen i denne
perioden. Det er en svært uklok politikk.
Det er også svært uklokt, det som
skjer i mange sammenhenger der eksisterende, velfungerende kommuner blir
partert gjennom såkalte grensejusteringer. Derfor er det viktig,
det forslaget som er lagt fram fra Senterpartiets side i denne salen
i dag, at spørsmål om grensejusteringer der det er uenighet mellom
berørte kommuner, skal behandles av Stortinget. Det er svært klokt.
Vi ser eksempler bl.a. i mitt eget hjemfylke, Akershus, der rådmannen
i Sørum sier at hvis det blir en grensejustering der deler av Sørum
går over til Nes, vil det føre til skolenedlegging i Sørum. Tilsvarende
eksempler ser en mange andre steder. Det er svært viktig at det
forslaget blir stemt over, og at vi får gjennomslag for det forslaget
Senterpartiet har presentert i dag.
Heidi Greni (Sp) [14:03:40]: Jeg har fått mange visitter
fra regjeringspartiene i dag som jeg skal prøve å svare på. Men
det er noen av dem jeg ikke forstår. Representanten Tveiten Benestad
sa noe sånt som at hun var skuffet eller overrasket over at Senterpartiet
stemmer imot forslag om å flytte makt og myndighet ut i landet,
men jeg har ingen peiling på hva hun egentlig sikter til. Senterpartiet
har fremmet de fleste forslagene om å flytte oppgaver til fylkene,
og vi har stemt for de få forslagene som regjeringspartiene har
fremmet som gjelder kommuner, selv om det er oppgaver som egentlig
betyr verken makt eller myndighet.
Trellevik mente at Senterpartiet
tok feil når vi hevdet at det har vært overføring fra små til store
kommuner, og han sa til og med at det var heller tvert imot. Nå viser
det seg faktisk at når det gjelder omlegging av inntektssystemet,
har alle kommuner over 25 000 innbyggere vunnet på den omleggingen.
I gruppen 2 000–25 000 er det 51 kommuner som har gått i pluss,
og 239 kommuner som har gått i minus. Det er faktaopplysninger.
I forslaget til omlegging av utgiftsutjevning
viser regjeringen selv til at lettdrevne kommuner vil få litt mer, og
fylker og kommuner som er tungdrevne, vil få litt mindre tilført.
Det står det i proposisjonen. Hvis vi i tillegg skal komme inn på
den straffen som frivillige, små kommuner har fått med en betydelig
nedgang i inntekten, er det helt tydelig at jeg har belegg for det
jeg sier.
Trellevik sa at vi subsidierer distriktene
fra storbyene, og dro fram per innbygger. Ja, det skulle jo bare
mangle. Er det noen som tror det er mulig å drive kommunale tjenester
for 2 000 innbyggere i en kommune på 2 000 km2 for samme sum som en skal
drive kommunale tjenester til et borettslag på 2 000 innbyggere
i Oslo? Da begynner jeg virkelig å lure. Og hvor er det verdiene
skapes? Verdiskapingen skjer jo i distriktene. Fylkesordføreren
i Sør-Trøndelag sa det på den måten en gang, tror jeg, at hvis det
hadde vært bygd en mur rundt Oslo, var han overbevist om at kloremerkene
hadde kommet på innsiden først. Det tror jeg faktisk vi har belegg
for fortsatt.
Trellevik var også inne på at samferdselssatsingen
i distriktene var så fantastisk. KS antyder at vedlikeholdsetterslepet
på fylkesveiene øker med 1,5 mrd. kr per år – det øker med 1,5 mrd.
per år. Svaret på det fra regjeringen er at vi skal ha en økning
i fylkesbudsjettet på minus 100 mill. kr eller pluss 100 mill. kr.
Dette henger ikke på greip.
Torhild Bransdal (KrF) [14:06:52]: Det har blitt snakket
her om at situasjonen er så utrolig lys i kommunene, mens noen sier
at det er utrolig mørkt. Jeg tror faktisk at sannheten ligger noe
midt i mellom, og at bildet er nyansert. Det er ikke bare herlighet
og glede ute i kommunene, men det er heller ikke bare elendighet, for
det skjer utrolig mye godt utviklingsarbeid. Det er stor kreativitet
og effektivitet, og  et stikkord her er digitalisering, som er utrolig
viktig, og som visualiserer veldig godt at kommunesektoren er i
stadig endring. Den er ikke statisk, den er i endring, og nye tider
har kanskje nye behov. Da kan vi ikke ha en struktur som hele tiden er
statisk. En må ha muligheter til å kunne endre strukturen rundt
de behovene som er. Men denne endringen av kommunestrukturen skal
være frivillig. Det skal ikke være tvang. Det blir brukt imot endringene
at regjeringen har virkemidler for kommuner som vil slå seg sammen.
Jeg synes det er helt topp at det foreligger gode virkemidler hvis
lokalsamfunnene og kommunene selv ser at her må det tas noen grep
fordi de ikke kan stå alene. Jeg ser ikke noen motsetning i det.
Nye oppgaver til kommunene har vi
faktisk ikke behov for. Det er mer enn nok av oppgaver. Det som
er viktig, er at det kommer nye oppgaver til regionene. Stein Erik
Lauvås sa at det var ufattelig og uforståelig at Kristelig Folkeparti
var med på dette. Det er ikke mer uforståelig enn at herrene Jens
Stoltenberg og Trygve Slagsvold Vedum for ti år siden predikerte
rundt i hele landet akkurat de samme ideene om desentralisering
av makt og god distriktspolitikk. Det strandet på fragmentert behandling
og at fylkesmennene og byråkratiet da ikke ville. Jeg håper virkelig
at Senterpartiet vil akkurat det samme nå.
Høyre og Fremskrittspartiet beskyldes
også for ikke å ville ha det tredje nivået. Hvor mange ganger skal
det sies? Det er et vedtak i Stortinget på at vi skal ha tre forvaltningsnivå
i Norge, og regjeringen har fortjenestefullt sagt at det skal de
følge lojalt opp, sist fra statsråden, som her i dag sa at hun selvfølgelig
skal legge fram en samlet sak om dette til Stortinget innen 15. oktober.
Ja, vi har et godt stykke arbeid foran oss. Men det som gjaldt ved
den siste regionreformen, håper jeg virkelig gjelder i dag også.
Turid Kristensen (H) [14:10:00]: Regjeringen er opptatt av
at vi skal styrke barnehagene og har derfor vedtatt og fått gjennomført
flere viktige tiltak for å lykkes med det. Vi har fått en pedagognorm,
en bemanningsnorm, en ny kompetansestrategi og tidlig innsats allerede
i barnehagen. Dette vil bidra til at barna våre får en bedre barnehagehverdag,
og at vi får sikret at alle barn får en like god barnehage.
Grunnen til at jeg nå tar ordet
i denne debatten, er en del av kommentarene som har kommet om innføringen
av ny bemanningsnorm. Nå lovfester vi for første gang en bemanningsnorm
i barnehagen, noe som har vært sterkt ønsket av alle i sektoren,
noe som mange partier har ønsket seg, og noe som har vært varslet
i flere år. Denne regjeringen får nå dette på plass – to år før
tiden. Det er gledelig.
Den nye bemanningsnormen har altså
vært varslet siden barnehagelovutvalget i 2012, og regjeringen Stoltenberg
foreslo dette i 2013. Det som undrer meg, er hvordan noen partier
som var en del av den rød-grønne regjeringen, kan stå her og etterlyse
en annen finansiering av denne normen, når dagens regjering legger
nøyaktig de samme prinsippene til grunn – samme normtall og samme
beregningsgrunnlag for finansieringen – som Stoltenberg-regjeringen
gjorde. Disse partiene er nå i opposisjon tydeligvis imot det de
var for da de satt i posisjon.
Det er helt riktig at Kristin Halvorsen
i 2013 sa at det måtte mer penger på bordet før kommunene kunne innføre
normen. Men det var altså ikke fordi Kristin Halvorsen og den rød-grønne
regjeringen la en annen finansiering og et annet beregningsgrunnlag
til grunn. Det var rett og slett fordi det manglet flere ansatte
i barnehagene på det tidspunktet. Man kunne ikke – ut fra samme
beregningsgrunnlag som i dag – si at det var nok ansatte i barnehagene
til at normen kunne være fullfinansiert. Men det kan vi i dag.
Tre av fire kommuner har altså tatt
signalene fra 2012 og 2013 og prioritert å øke antallet ansatte
i barnehagene. Så er det altså noen kommuner som ikke har prioritert
det, men med dagens kommuneøkonomi er jeg helt enig med min kollega
Åshild Bruun-Gundersen i utdannings- og forskningskomiteen i at
det da er på tide at kommunene prioriterer å satse på det.
Jeg er helt enig i det noen tidligere
kommunepolitikere har sagt tidligere i dag, om at kommunene skal
sørge for at alle innbyggerne får et godt liv – i tillegg til lovpålagte
oppgaver. Jeg må likevel si at når den tidligere ordføreren i Ski
klager over dårlig kommuneøkonomi og sier at hun ikke har hatt mulighet
til å sørge for flere ansatte i barnehagene, samtidig som kommunen
bruker penger på å sponse elsykler til innbyggerne, bruker 100 000 kr
på fuglekasser og bruker millionbeløp på nabolagshygge, så stusser
jeg. Dette mener jeg er gode eksempler på at man faktisk har valgt
å prioritere annerledes og ikke satse på bemanning i barnehagene.
Det er greit nok, men da lyder også kritikken ganske hul.
Kjersti Toppe (Sp) [14:13:10]: I vår hadde vi ein stor offentleg
debatt om kutt i liggjetida for barselkvinner. Sjukehus planlegg
for at kvinner med normal fødsel skal reisa heim seks timar etter
fødselen. Det er kommunane som skal ta over barselansvaret. Problemet
er at kommunane ikkje er informerte, og at regjeringa ikkje tar
høgd for dette i det økonomiske opplegget for kommunane.
Det same skjer i eldreomsorga. Ifølgje
Riksrevisjonen kutta norske sjukehus 308 000 liggjedøgn frå 2010 til
2014 etter innføringa av samhandlingsreforma. Nær halvparten av
denne reduksjonen har kome for personar over 80 år. Det gjer at
skrøpelege eldre gjerne opplever uforsvarleg kort liggjetid på sjukehus.
Men statsråd Høie har i Stortinget bekrefta at denne planlagde nedbygginga
av sengekapasitet ved norske sjukehus skal fortsetja – og det går
ut over kommunane.
Oslo universitetssjukehus er eit
eksempel på dette. I planane for bygging av nytt storsjukehus på
Gaustad reduserer dei sengetalet på bakgrunn av at 50 000 liggjedøgn
per år skal overførast til Oslo kommune. Problemet er at Oslo kommune
ikkje veit om det og ikkje får ekstra pengar til det. Ifølgje Riksrevisjonen
har norske kommunar etter innføringa av samhandlingsreforma vore
flinke og tatt imot sjukare pasientar enn før, men utan at kapasiteten
i kommunane har auka tilsvarande. Liggjetida for norske pasientar
i sjukehus er no blant dei aller kortaste i Europa. Fastlegeordninga
i kommunane held på å kollapsa, mykje på grunn av dette. Ifølgje
ein KS-rapport må norske kommunar no subsidiera den statlege fastlegeordninga
med 400 mill. kr i året fordi finansieringa sviktar. Dette gapet
mellom helseansvar og finansiering i kommunane burde bekymra denne
komiteen og kommunalministeren mykje meir enn det tilsynelatande
gjer.
I denne situasjonen vil altså regjeringa
innføra kommunal betalingsplikt for såkalla utskrivingsklare pasientar
innan rus og psykisk helse. Men det er vanskeleg å definera kva
ein utskrivingsklar pasient er når det gjeld desse pasientane, og
det er vanskeleg å definera kva kostnadene vil verta. Ein føreslår
altså frå regjeringa å ta mellom 150 mill. kr og 220 mill. kr frå
sjukehusa, som har ein pressa økonomi frå før.
Senterpartiet har eit forslag der
vi går imot at dette skal innførast i 2019. Det burde òg fleire
stemt for i salen i dag. Det er eit politisk ansvar å retta opp
den ubalansen eg har beskrive, og dette ansvaret tar ikkje regjeringa.
Siv Mossleth (Sp) [14:16:33]: Jeg kom vel så langt i forrige
innlegg at jeg fikk sagt at det første denne regjeringa gjorde,
var å tappe Nordland for 284 mill. kr årlig, og at det nå ser ut
til å bli ytterligere nedtrekk.
Når representanter fra Høyre og
Fremskrittspartiet i Nordland klager på trekk i tjenester til folk
i fylket, peker de f.eks. på Senterpartiet og sier at partiene som
styrer, ikke kan prioritere. Derfor har jeg lyst til å opplyse litt
om hvordan prioriteringen er.
Prioriteringen er f.eks. slik: Bare
1 pst. av budsjettet går til politikk, kontroll og styring. 43 pst.
går til den viktige utdanningen av ungdom. 42 pst. går til vei,
ferger og samferdsel – og det er viktig for folk som skal på jobb,
på skole, til lege eller for næringslivet i et fylke som strekker seg
800 km fra nord til sør langs vei og har 25 pst. av Norges kystlinje.
Av disse 42 pst. går ca. 19 pst. til båt, 27 pst. til ferger – altså
nesten 47 pst. til båt og ferger – 35 pst. til fylkesvei og 18 pst.
til bilruter.
Selvsagt skal alle demokratiske
styringsnivå se på egne prioriteringer. Faktisk er det valg av prioriteringer som
kjennetegner politikken, og som kjennetegner folkestyret. Det er
vi faktisk godt vant med. Men når eksempelvis et fylke som Nordland
ikke får prisjustert distriktstilskuddet og får realnedgang i inntektene,
må også regjeringspartiene se at rammene blir trangere og at det går
ut over tjenestetilbudet.
Mer distriktspolitikk, det å snu
denne sentraliseringen til mer distriktspolitikk, vil øke verdiskapingen
i Nord-Norge. NHO fikk laget en rapport i 2015, og den rapporten
viste at hvis vi gjør akkurat det motsatte av det som skjer i dag
– i dag settes det fart på sentraliseringen, og det vil minske verdiskapingen
med 11 mrd. kr i Nord-Norge i 2040 – hvis vi snur og øker investeringene i
nord, vil mer distriktspolitikk føre til en økning i verdiskapingen
på 20 mrd. kr i 2040. Det er kjempeviktig å øke overføringene til
Nord-Norge.
Presidenten: Representanten
Stein Erik Lauvås har hatt ordet to gonger tidlegare i debatten
og får difor ordet til ein kort merknad, avgrensa til 1 minutt.
Stein Erik Lauvås (A) [14:19:50]: Representanten Tveiten
Benestad påsto at kommunene går godt. Ja, det kan man påstå. Med
regnefeil fra regjeringen og eiendomsskatt går det jo. Regjeringen
har ikke ansvaret for at kommunene innfører eiendomsskatt. Nei,
det kan ikke regjeringen har ansvaret for. Det bestemmer kommunestyrene
selv. Men at kommunestyrene gjør det, er en konsekvens av regjeringens
økonomiske politikk overfor kommunene, så der ligger ansvaret på
regjeringen og Høyre. Derfor må kommuneøkonomien prioriteres sterkere.
Det er dette store deler av debatten i dag har dreid seg om. Arbeiderpartiets
forslag med opp mot 4 mrd. kr mer til kommunene i 2019 hadde vært
et godt bidrag, men det vil ikke Høyre og Fremskrittspartiet. De
vil heller tvinge kommunene til å fortsette å drive inn eiendomsskatt.
Det kan ikke Høyre og representanten Tveiten Benestad komme seg
unna.
Regjeringsproposisjonen bekrefter
det selv: Det er nullvekst i kommunene i 2019. Slik styres landet.
Statsråd Monica Mæland [14:21:08]: Takk for en lang og engasjert
debatt. Det er bra, for temaet er viktig. La meg bare komme med
noen svar på spørsmål som har vært stilt.
Går det an å senke eiendomsskatten
og bedre tjenestetilbudet? Ja, det gjør det. Det er ingen sammenheng
mellom eiendomsskatt og tjenestetilbud. Det går an å overta en kommune
fra ROBEK med fullt kaos i økonomien og fullt kaos i tjenestetilbudet,
rydde opp, forlate den kommunen etter ti år og ha fjernet eiendomsskatten
og bedret tjenestetilbudet. Det går an, det er et valg man tar.
Den samme kommunen har for øvrig i dag maksimal eiendomsskatt og
maksimalt antall direktører. Det er også et valg man tar.
Så har jeg fått noen visitter om
dette brevet som har gått fra departementet. Jeg siteres gjerne
på brev og tabeller vi har sendt over, men det hadde vært fint hvis man
siterte brevet korrekt. Det som står, er at i rød-grønne år, fra
2005 til 2013, var veksten på 1,8 pst. Fra 2013 til 2017 var veksten
på 2,1 pst. Så har man spurt om veksten fra 2013 til 2019. Da står
det 1,4 pst., med fotnote, og det står uttrykkelig i teksten at
anslagene er usikre.
For anslag er ikke det samme som
sikre tall. Man kan selvfølgelig sammenligne epler og bananer, men man
får ikke noe riktigere svar av den grunn. Anslag ligger også til
grunn for de tallene som framgår når det gjelder skatt. Det er ikke
regnefeil, det er anslag. Historien viser at anslag kan treffe eller
ikke treffe, enten det sitter en rød-grønn regjering eller en borgerlig
regjering.
Representanten Karin Andersen var
inne på forholdet til små kommuner med få innbyggere. Blir det bedre av
at de blir større? Selvfølgelig blir det det. Det er mye bedre at
det i en kommune er tre ansatte i barnevernet enn at det bare er
én. Utfordringene til kommuner med få innbyggere er at innbyggerne
blir stadig eldre, og at det blir stadig færre yrkesaktive. Og hva
er svaret på det? Svaret er å legge til rette for at folk kan bo
der, at folk kan jobbe der. Da trenger man faktisk en kommuneadministrasjon
som kan jobbe med det. Det er mange kommuner ikke i stand til. Det
forundrer meg hvordan man hyller interkommunalt samarbeid. Man synes
det er supert med psykolog, med lege, med barnevern, men ikke med
et kommunehus. Innbyggerne våre har mye mer bruk for gode psykologer
i livet sitt enn kommunehus.
Det er noe med valgene man tar,
hvordan man innretter seg. Kommunekartet er ikke skrevet for de
neste 50 år. Kommunekartet må endres. For utfordringene er der,
og de kommer rett og slett ikke til å forsvinne. Derfor er det kjempefint
at man har brukt tid og krefter og ressurser på å snakke med naboen.
Men den nabopraten må man fortsette med. Det er helt nødvendig av hensyn
til innbyggerne våre.
Heidi Greni (Sp) [14:24:17]: Det er tydelig at regjeringspartiene
er mer interessert i å snakke om kommunereformen enn om det økonomiske
opplegget. Det er ingen her som har svart på den største utfordringen som
ble dratt fram under høringen: Hvordan skal kommunene klare å finansiere
barnehagenormen uten at det skal gå ut over eldreomsorgen? Det har
verken statsråden eller noen av de andre vært inne på.
Det som har blitt gjentatt oftest
her i dag, er «større og sterkere kommuner» – som om det er en sammenheng.
Kanskje vi heller skulle sagt «større eller sterkere kommuner»?
Det snakkes om at vi må ha omstillingsdyktige
kommuner. Det er vel ingen tvil om at de minste kommunene er mye
mer omstillingsdyktige enn de store.
Vi må ha mer effektive kommuner,
sies det. Kan noen fortelle meg hvor effektiviseringsgevinsten for f.eks.
Kinn kommune skal tas ut? Det skal bli enormt interessant å se.
Vi må ha bedre samhandling på tvers
av sektorene, sies det. Ja, det er ingen som har et så godt samarbeid
på tvers som de minste kommunene, nettopp fordi det er ubyråkratisk,
oversiktlig og enkelt.
Vi må ha gode tjenester til innbyggerne,
sies det. Ja, selvfølgelig. Innbyggerundersøkelsen viser at innbyggerne
får bedre tjenester jo mindre kommunene er.
Rekruttering krever større kommuner,
sies det. Det er bare tull at rekruttering er et småkommuneproblem. Jeg
så et oppslag i Trønder-Avisa denne uken. Trondheim har kjempestore
problemer med rekruttering av sykepleiere. Det er stor manko på
sykepleiere i den kommunale sektoren i Trondheim. Det er mange færre
søkere enn ledige stillinger. Min hjemkommune, som har 2 000 innbyggere,
har fire–fem søknader for hver sykepleierstilling. Dette er ikke
et småkommuneproblem. Det er et problem for kommunesektoren.
Kommunesammenslåinger endrer ikke
geografien i Norge, men det høres det ut som om mange av dem som har
vært her i dag, ikke klarer å ta inn over seg.
Gjennomsnittsalderen i min hjemkommune
blir ikke lavere om vi slår oss sammen med nabokommunen. Hadde jeg
blitt ti år yngre av det, skulle til og med jeg ha vurdert å gå
inn for kommunesammenslåing. Det er akkurat de samme utfordringene,
det er like mange sykepleiere i Norge og like mange 90-åringer i
Norge uansett hvordan kommunestrukturen ser ut.
Jeg tror tvert imot at hvis vi skal
klare utfordringene i framtiden og klare å levere gode tjenester
til innbyggerne, likeverdige tjenester uansett hvor de bor, er vi
avhengig av å ha en differensiert kommunestruktur. Vi er avhengig
av å ha en kommunestruktur som er tilpasset geografien i Norge.
Til slutt: Det er flere som har
vært inne på at når det gjelder fylkene, er vi nødt til å slå sammen
Troms og Finnmark for at de skal klare oppgavene (presidenten klubber).
Jeg får tegne meg til et nytt innlegg for å komme meg videre med
det jeg skulle si.
Presidenten: Tida
er ute.
Representanten Willfred Nordlund
har hatt ordet to gonger tidlegare og får ordet til ein kort merknad,
avgrensa til 1 minutt.
Willfred Nordlund (Sp) [14:27:34]: Jeg merket meg med interesse
at statsråden var litt selektiv da hun refererte fra tabellen, for
hvis vi ser på tabellen som helhet, står det at den årlige prosentvise
veksten i kommunesektorens frie inntekter i perioden 2005–2013 var
på 1,8 pst. Fra 2013–2018, forutsatt at skatteanslagene treffer
på intervallene i 2018, var veksten på 1,5 pst. Statsråden valgte
å holde 2018 utenfor da hun svarte. Det er selvfølgelig bekvemt,
men det endrer jo ikke det faktum at det er et stramt økonomisk
opplegg, og at det ser ut til å bli strammere framover, samtidig
som behovene øker og ikke minst kravene fra denne salen øker.
Man lager seg måleordninger som
gjør at man tvinger fram endringer i strukturene der ute, uten at
det nødvendigvis blir levert bedre tjenester for den enkelte. Men
det er selvfølgelig bekvemt og mye enklere å lage regnestykker for
framtiden med de normtallene man legger til grunn.
Presidenten: Representanten
Karin Andersen har hatt ordet to gonger tidlegare og får ordet til
ein kort merknad, avgrensa til 1 minutt.
Karin Andersen (SV) [14:28:45]: Først til temaet kommunesammenslåing:
Jeg tror statsråden snart må ta inn over seg at det er kommuner
også i Sør-Norge som er like store som Vestfold. Det kan jo ikke
være slik at hjemmehjelpen og barnevernet skal måtte bruke helikopter
for å komme seg fram i løpet av arbeidstida si.
Det andre jeg vil si noe om, er
en ordning som går til folk i kommunene som har funksjonsnedsettelser,
som heter «brukerstyrt personlig assistanse». Den har blitt lovfestet,
men den har blitt dårligere, for noe av det som kommunene gjør når
de skal spare penger, er ikke å oppfylle denne loven slik det var
tenkt.
Jeg merker meg at representanter
for regjeringspartiene og støttepartiene ikke vil snakke så mye
om kvaliteten på tjenestene, men det vil SV, for det er derfor vi driver
med dette. Derfor oppfordrer jeg nå Stortinget til å stemme for
forslagene nr. 17–19. Det er helt nødvendig hvis vi er opptatt av
at innbyggerne i kommunene, også de som har funksjonsnedsettelser,
skal kunne leve likestilte og selvstendige liv.
Kari Kjønaas Kjos (FrP) [14:30:04]: Jeg har også lyst til
å knytte noen kommentarer til noen innlegg.
Jonas Gahr Støre startet sitt innlegg
med å bekrefte påstanden jeg kom med i mitt innlegg, hvor jeg påsto
at hver gang Arbeiderpartiet snakker om dårlig økonomi, er det eldreomsorgen
det skal kuttes i. Så sa Støre akkurat det samme: Var det litt mindre
penger, måtte eldreomsorgen og andre sårbare grupper være de som måtte
lide. Sånn er det selvfølgelig ikke. Det er forferdelig mange måter
man kan bruke pengene på, og det handler om å prioritere.
Men det handler ikke alltid om lite
penger, for i Oslo har man innført eiendomsskatt. Oslo har greid
seg meget bra i tiår uten eiendomsskatt, men da Arbeiderpartiet
overtok, innførte de eiendomsskatt med en gang og har et enormt
overskudd. Samtidig som de tar inn alle de pengene, fjerner de veldig,
veldig mange sykehjemsplasser. Så her kutter man i eldreomsorgen
enten man får inn mer penger eller mindre penger.
Lauvås er veldig glad for at han
har tvunget regjeringen til å komme med en helhetlig sak om oppgavefordelingen.
Jeg skal ikke ta fra ham gleden, men det er en enstemmig komité
som ønsker å få en samlet sak om det, så det er ikke noen uenighet
om det.
Så har Karin Andersen vært opptatt
av Helsetilsynet og utviklingshemmede. Det er jeg helt enig i. Det
er ikke den første rapporten vi har fått om utviklingshemmede, dette
har vært en problemstilling så lenge jeg har vært på Stortinget.
De får ikke sine rettigheter oppfylt. De får ikke velge sitt eget
liv. Det er ikke et problem som har oppstått nå.
Jeg er helt overbevist om at dette
ikke handler om penger. Dette handler om dårlige holdninger, og
det handler om dårlige lokalpolitikere, for er det noe vi skal prioritere,
er det dette. Jeg har truffet utviklingshemmede som med sin uføretrygd
har kjøpt sin egen leilighet, og som med BPA lever et godt liv,
fordi kommunene prioriterer det. Dette handler om å være opptatt
av det i lokalsamfunnene, og vi må være flinkere til å peke på dem som
har ansvaret. For selv om vi sender mer penger, betyr ikke det at
de pengene går til det vi faktisk ønsker oss. Det ser vi med BPA.
Mange har sagt at BPA-ordningen har blitt veldig bra for dem, men
jeg har gått inn i enkeltsaker i kommune etter kommune etter kommune.
Her er det ansatte som mener at de vet best hva som er best for
den enkelte. De mener at det er bedre med praktisk bistand og hjemmehjelp
og støttekontakt. De vil ikke ha BPA. Igjen: Dette er dårlige holdninger
og dårlige lokalpolitikere.
Eirik Sivertsen (A) [14:33:19]: Denne debatten demonstrerer
at vi alle er veldig opptatt av kommunene, og at kommunenes tilbud
engasjerer.
Kort til regionreformen og representanten
Tveiten Benestad: Det kan jo ikke være noen overraskelse at Arbeiderpartiet
er opptatt av regionreformen. Gjentatte ganger har vi fremmet konkrete
forslag til hvilke oppgaver som skal overføres – bl.a. er mange
av de forslagene som ekspertutvalget som regjeringen har satt ned, har
vurdert og drøftet, noe Arbeiderpartiet har foreslått tidligere.
Når det gjelder kommunereformen,
er det noen som forsøker å putte oss i den båsen at vi er imot det. Nei,
vi er ikke imot å gjøre endringer som er nødvendige, men det vi
har vært imot i denne kommunereformen, er ideen om at vi her på
huset vet aller best, når man ikke har vært i stand til å redegjøre
for hvilke gevinster man skal ta ut, og hvilke nye oppgaver og myndigheter
det er kommunene skal få. Derfor har vi holdt fast på frivillighetsprinsippet
og støtter opp om de aller fleste sammenslåingene som skjer, også
de kommende som vil være frivillige.
Det er påtakelig at vi igjen hører
denne retorikken om at hver gang man forsøker å kritisere noe som
ikke er godt nok i dette landet, er det svartmaling. Nei, i mitt innlegg
brukte jeg ganske mange sekvenser på å si at Norge er et av verdens
beste land å bo i, og kommunene er helt sentrale i det. En av grunnene
til det er at vi har 11 000 regionale og lokale folkevalgte som
står på, og som ikke vil noe annet enn det beste for sine innbyggere.
Vår jobb her er å gi dem gode nok
rammebetingelser, og da kommer vi inn på økonomien. Høyre forsøker
seg nå i denne debatten på å redusere vår ramme, som er 3–4 mrd. kr
utover regjeringens ramme, til kommunesektoren og sier at 1 pst.
skal fikse alt. Nei, det gjør ikke det, men det er en annen retning,
og det er en annen idé enn hva regjeringspartiene står for, for
vi mener at man kan ikke, som regjeringen sier, stramme inn på kommuneøkonomien
for å presse fram endringer. Vi er opptatt av å gi handlingsrom,
sånn at kommunene kan investere i de ansatte, sånn at de kan investere
– for man kan ikke spare seg ut av problemene, man må investere
seg ut av problemene – for å få mer effektive strukturer. Vi må
gi dem handlingsrom til å utvikle sin kommune for å møte de moderne
kravene, f.eks. digitaliseringen, som det er bred enighet om her
i salen at kommunesektoren har utfordringer knyttet til.
Så registrerte jeg at representanten
Kjønaas Kjos var innom at Fremskrittspartiet lokalt alltid vil prioritere
eldreomsorg foran rådhus. Da får Kjønaas Kjos ta en telefon til
Bodø, for der mener man – helt riktig, mener jeg – at rådhuset faktisk
må rustes opp, for det handler bl.a. om arbeidsmiljøet for de ansatte
og større behov for å ha en god ledelse.
Til slutt: Jeg tror vi alle i denne
salen kan være litt forsiktig med å være kategorisk. Det er veldig
mange som er veldig selvtilfreds på vegne av de resultatene man mener
regjeringen har oppnådd, men det finnes mange virkeligheter der
ute, og det er heller ikke sikkert at alt er perfekt i Norge.
Heidi Greni (Sp) [14:36:36]: For å fortsette der jeg slapp:
Det er mange av representantene som har vært veldig tydelige på
at Finnmark og Troms må slås sammen, fordi det minste fylket er
begrensende for hvilke oppgaver vi kan overføre til fylkene. Det
er ingen som har kommet med ett eneste eksempel på hvilke oppgaver
Finnmark i dag er for lite til å overta, og det er ingen av de oppgavene
som er foreslått av ekspertutvalget, som Finnmark er for lite til
å overta.
Så ble det sagt at det har vært
lite diskusjon om distriktspolitikken. Da Engen-Helgheim beskrev
den fantastiske distriktspolitikken til regjeringen, var det litt vanskelig
å følge med i svingene. De regionale utviklingsmidlene er halvert
og vel så det. Det er null til satsing på fylkesvei i dette budsjettet,
og det har overhodet ikke vært noen satsing på vedlikeholdsetterslepet
på fylkesvei i denne perioden. Det er mindre til distriktskommunene,
og det er mindre til noe som er kanskje det viktigste infrastrukturtiltaket
til distriktskommunene, nemlig bredbånds- og mobilutbygging – det
er kraftig redusert. Vei og jernbane er blitt prioritert over fra distriktene
og til sentrale strøk. Jeg registrerer at Trondheims-regionen også
er blitt distrikt, for Trønderbanen er også satt på vent.
Slik kan man egentlig fortsette
i det vide og det brede. Drivstoffavgiften rammer selvsagt mest
i distriktene der man er helt avhengig av bil. Vi har fått økte
rovdyrkonflikter, vi har fått innskrenkinger i den kommunale friheten
når det gjelder snøscooterdispensasjoner, osv.
Jeg tror vi kan oppsummere med at
det vil bli et fortsatt stramt opplegg for kommunene. Det vil bli
særlig stramt for små kommuner og distriktskommuner, og det vil
bli aller verst – også i 2019 – for de kommunene som er såkalt frivillig
små. Kommunesammenslåing skal fortsatt løse alle utfordringer i
kommunal sektor. Nye oppgaver trenger ikke fullfinansieres, for
vi skal ha mer kommunesammenslåing. Vi kan fortsette på den reglen
hele tiden. Sentraliseringen skal fortsette, det skal tas litt og
litt fra småkommunene i hvert eneste budsjett, og kommunene skal
presses til å slå seg sammen.
Nå er det vi kan kalle frivillig
tvang, det nye grepet som vi ser i hele landet, der grensejusteringer
av små kommuner gjør at de blir enda mindre, og så skal de i neste
runde tvinges til å slå seg sammen med nabokommunen. Og alt dette
skal forsterkes gjennom at fylkesmennene skal fortsette presset
mot kommunene.
Kommune-Norge har bedt om arbeidsro
nå. Vi vil ha arbeidsro til å videreutvikle tjenestene, vi vil ha
arbeidsro til å drive næringsutvikling i egen kommune. Vær så snill:
La kommunene få den arbeidsroen de har bedt om.
Presidenten: Representanten
Ove Trellevik har hatt ordet to gonger tidlegare og får ordet til
ein kort merknad, avgrensa til 1 minutt.
Ove Trellevik (H) [13:39:48]: Dette er mest ei stemmeforklaring:
Høgre og Framstegspartiet støttar ikkje forslag nr. 20, det lause
forslaget som er fremja i dag, og grunnen er at me har full tillit
til at regjeringa handterer denne saka på ein svært god måte. Ho
har vore på høyring, og eg er heilt overtydd om at regjeringa kjem
til å jobba grundig og godt med denne saka. Så det er i det heile
ingen grunn til å støtta dette forslaget.
Så høyrer eg heilt på tampen her
at Eirik Sivertsen frå Arbeidarpartiet nemner at dei representerer
ei anna retning i budsjettframlegget sitt og i forslaga sine. Men eg
må verkeleg seia at debatten her i dag eigentleg har vist at Arbeidarpartiet
sprikjer i alle himmelretningar. Så den retninga som han snakkar
om, har han ei stor pedagogisk oppgåve og utfordring med å klara
å forklara resten av partiet sitt.
Presidenten: Representanten
Eirik Sivertsen har hatt ordet to gonger tidlegare og får ordet
til ein kort merknad, avgrensa til 1 minutt.
Eirik Sivertsen (A) [14:40:48]: For å replisere til siste
taler: Jeg skjønner at vi har utfordringer med å få deler av publikummet
til å oppfatte budskapet, men det skal vi jobbe videre med, og vi
skal gjenta det budskapet til det sitter hos alle.
Men jeg ba om ordet til en liten
stemmeforklaring, for det er én ting som ikke har vært veldig belyst
i debatten i dag, og det er knyttet til behovet for igjen å gjøre
en gjennomgang av underlaget for inntektssystemet til kommunene.
Det begynner nå å bli 10–15 år siden vi hadde to forskjellige utvalg
som jobbet med dette, og det er på tide å gjennomgå det på nytt.
Derfor har vi fremmet et forslag om det i innstillingen. Det avviker ikke
så mye fra forslaget fra Høyre, Fremskrittspartiet og Kristelig
Folkeparti, så vi vil stemme subsidiært for forslag nr. 1, når vi
ikke får flertall for vårt forslag i innstillingen.
Presidenten: Fleire
har ikkje bedt om ordet til sak nr. 1.
Innstilling
fra kommunal- og forvaltningskomiteen om Endringar i statsbudsjettet
2018 under Finansdepartementet og Kommunal- og moderniseringsdepartementet
(Lønsregulering for arbeidstakarar i det statlege tariffområdet
2018 mv.) (Innst.
407 S (2017–2018), jf. Prop. 96 S (2017–2018))
Presidenten: Etter
ønske frå kommunal- og forvaltningskomiteen vil presidenten føreslå
at taletida vert avgrensa til 3 minutt til kvar partigruppe og 3 minutt
til medlemer av regjeringa.
Vidare vil presidenten føreslå at
det – innanfor den fordelte taletida – vert gjeve høve til inntil
fem replikkar med svar etter innlegg frå medlemer av regjeringa,
og at dei som måtte teikna seg på talarlista utover den fordelte
taletida, får ei taletid på inntil 3 minutt.
– Det er vedteke.
Karin Andersen (SV) [14:42:43] (komiteens leder og ordfører
for saken): Saken handler om lønnsreguleringer i det statlige tariffområdet
med virkning fra 1. mai 2018. Det er ulike synspunkter i komiteen
på det systemet som regjeringen nå har valgt å føre videre, og jeg
forventer at regjeringspartiene og støttepartiene begrunner sitt
standpunkt.
SV, Arbeiderpartiet og Senterpartiet
ønsker å uttrykke at vi er uenig når man har gått inn på den linjen
med å utvikle en politikk med to ulike tariffavtaler, og som har
blitt mer ulike i denne runden enn de var i forrige runde, uten
å utrede konsekvensen av det. Det er flere ting som bekymrer knyttet
til den måten regjeringen har utviklet dette området på, og et av
de alvorlige forholdene her er jo hva slags virkning dette har på
streikeretten, når mer og mer av lønnsdannelsen blir flyttet fra sentral-
til lokalplanet, for det er bare på sentralplanet det foreligger
streikerett. Det er derfor bekymringsfullt at dette skjer uten at
man har gått inn i det på prinsipielt grunnlag fra statens side,
og om dette er en ønsket utvikling, sånn sett.
Det er lett å tenke at dette er
en aksept fra regjeringens side for at man ønsker lønnssystemer
der det blir større lønnsforskjeller i staten, og det vil det bli.
Når man har en lønnsavtale som legger mer av pengene til de lokale
oppgjørene, vil det vokse fram større lønnsforskjeller mellom ulike
ansattegrupper i statlig tariffområde, som vi snakker om nå. Man
må se dette sammen med den overordnede arbeidsgiverpolitikken og
den overordnede lederlønns- og lederdiskusjonen som pågår parallelt
med denne saken. Man har vedtatt noen rammer også for lederlønnsutviklingen,
men det ser ikke akkurat ut til at man klarer å bremse noe av dette
i statlig virksomhet, og det er bekymringsfullt. Derfor er det ikke
enighet i komiteen om retningen på den politikken staten fører i
disse lønnsforhandlingene.
Mari Holm Lønseth (H) [14:46:00]: Jeg er glad for at det
har blitt enighet om årets hovedoppgjør gjennom avtale med partene.
I avtalen med Akademikerne har man også fått en historisk modernisering
av lønnssystemet, og partene har blitt enige om at hele lønnspotten
skal forhandles lokalt.
Jeg har tillit til at lokale arbeidsgivere
og tillitsvalgte lokalt kan finne gode løsninger for å fordele lønnspotten,
sånn at de kan rekruttere og beholde gode medarbeidere. I avtalen
med LO Stat, Unio og YS Stat er partene også kommet til enighet
om at halvparten av de disponible midlene skal gå til lokal fordeling.
I tillegg har partene forpliktet seg til å jobbe videre med å modernisere lønnssystemet
i staten i neste periode. Det resultatet er vi samlet sett godt
fornøyd med.
Det stemmer at det nok en gang er
forhandlet fram to ulikelydende tariffavtaler, men det er ikke noe
nytt at det er ulikelydende tariffavtaler, heller ikke i offentlig sektor.
Det har i flere år vært parter med flere ulike overenskomster i
tillegg til Hovedtariffavtalen, f.eks. Verkstedsoverenskomsten i
Forsvaret og Overenskomst om mønstret sjøpersonell i Kartverket.
Rundt omkring i Kommune-Norge er
det også mange ulike tariffavtaler. Grunnen til det er egentlig
kanskje heller ikke så veldig rar, for det er et resultat av en
helt grunnleggende avtalefrihet som partene har. De enkelte organisasjonene
har en selvstendig forhandlingsrett, og den enkelte arbeidstaker,
eller tjenestemann, har organisasjonsfrihet. Jeg opplever at det
er enighet om at det fortsatt skal være sånn, og da må man også
ta konsekvensen av det: Den avtalefriheten som finnes, kan gi som
resultat at det framforhandles to ulikelydende tariffavtaler.
Disse hovedtariffavtalene er i all
hovedsak likelydende med de foregående, men det er ulike lønnssystemer
til sentral og lokal godkjenning. Arbeidsgivere og tillitsvalgte
kan samarbeide om å rekruttere, utvikle og beholde gode medarbeidere.
De lokale partene kan benytte flere forskjellige virkemidler og
kan ivareta disse hensynene bedre enn dem som sitter sentralt. Det stemmer
heller ikke at streikeretten er endret som følge av det; streikereglene
ligger fast. Det er bra at man har kommet fram til hovedtariffavtaler
som er mer fleksible, og som gjør at lokale parter også kan ha større
handlingsrom.
Willfred Nordlund (Sp) [14:49:02]: Jeg merker meg med interesse
at foregående taler hadde tillit til at man skulle få til dette
lokalt gjennom lokale lønnsforhandlinger, mens tilliten til at en
del av kommunene skal organisere tjenestene på en hensiktsmessig
måte, ikke er der, jamfør den forrige debatten.
Det er positivt at det også i lønnsoppgjøret
for de statsansatte ble framforhandlet et resultat partene kunne
stille seg bak. Den gjennomgående årslønnsøkningen blir nå 2,8 pst.
for de fleste lønnstakere. Det er et resultat som både lønnsmottakere
og landet bør kunne leve med.
I Senterpartiet er vi imidlertid
ikke fornøyd med at regjeringen har bidratt til at det er utviklet
to lønnssystem på det statlige tariffområdet; én for LO Stat, YS
Stat og Unio og én for Akademikerne. Det er legitimt at organisasjoner
på ansattesiden kan ha ulike prioriteringer, men det er også situasjonen
på andre tariffområder. Det er derimot svært uheldig at regjeringen
har bidratt til at vi har arbeidsplasser i staten hvor vi nå har
to ulike lønnssystemer for de ansatte, ut fra hvilken organisasjon de
er organisert i.
Senterpartiet viser til at vi gjennom
de avtalene som er inngått de siste årene, har gått bort fra prinsippet
i norsk lønnsdannelse om at det skal være lik lønn for likt arbeid.
At dette skjer på det statlige tariffområdet, er svært uheldig.
Staten er ansvarlig for vår nasjonale inntektspolitikk og burde
ikke gå foran i å endre prinsippet om lik lønn for likt arbeid.
Forslaget vi har framsatt, bør få
bred støtte, sånn at vi kan ta vare på viktige prinsipper i inntektspolitikken. Senterpartiet
ber om at regjeringen ved neste revisjon av hovedtariffavtalen gjennomfører
lønnsoppgjøret i staten sånn at vi igjen kan få likelydende hovedtariffavtaler
med partene, og dermed sikre at vi følger prinsippet vi har hatt
om lik lønn for likt arbeid, uavhengig av hva slags organisasjon
man er organisert i.
Statsråd Monica Mæland [14:51:05]: Jeg er veldig glad for
at vi har kommet til enighet om årets hovedoppgjør i staten gjennom
avtaler med partene. Trepartssamarbeidet er avgjørende for å sikre
det gode norske velferdssamfunnet, og regjeringen vil videreutvikle
det samarbeidet.
Det er nødvendig at rammene for
de statlige tariffoppgjørene legges av de sentrale partene for å
bidra til en ansvarlig lønnsutvikling som trygger arbeidsplasser
i både privat og offentlig sektor. Årets oppgjør er fastsatt i tråd
med frontfagets ramme på 2,8 pst.
Når rammen er satt, er det imidlertid
viktig at statens ulike virksomheter selv får fordele lønnsmidlene
i forhandlinger med lokale tillitsvalgte. Virksomhetene er ulike
og har forskjellige utfordringer og muligheter.
Jeg er også tilfreds med at partene
er enige om at en betydelig andel av lønnstilleggene skal ut til
lokal fordeling. Jeg er også fornøyd med at vi har fått gjennomført viktige
forenklinger, bl.a. ved å redusere antall lønnsrammer til én i avtalen
med Akademikerne, og at vi er enige med LO, Unio og YS om å fortsette
arbeidet med videre modernisering og forenkling av lønnssystemet. For
øvrig er de to avtalene i all hovedsak like når det gjelder sosiale
og økonomiske vilkår.
Jeg merker meg at medlemmene fra
Arbeiderpartiet, Senterpartiet og SV vil ha Stortingets vedtak om
at neste hovedoppgjør, i 2020, skal resultere i én hovedtariffavtale.
Til det vil jeg si at organisasjons- og forhandlingsfrihet er et
viktig prinsipp i arbeidslivet i Norge. Arbeidstakerne står fritt
til å organisere seg i ulike forbund, som igjen står fritt til å
framforhandle avtaler på vegne av sine medlemmer. Det er en lang
tradisjon for å respektere at lønnsforhandlinger er partenes ansvar
i det enkelte oppgjør. Å binde opp resultatet av framtidige lønnsforhandlinger
vil være i strid med avtalefriheten.
Jeg er glad for at komiteens flertall
slutter seg til forslaget regjeringen har framlagt, i tråd med de
avtaler partene har inngått.
Presidenten: Det
vert replikkordskifte.
Eirik Sivertsen (A) [14:53:15]: La meg først få si takk til
saksordføreren for en grundig redegjørelse av posisjonen som også
Arbeiderpartiet inntar.
Det hersker ikke noen tvil om det
som gjelder den frie forhandlingsretten og organisasjonsfriheten,
men det er helt legitimt at Stortinget, som har et ansvar også for
arbeidsgiverpolitikken i staten, har synspunkter på hvilken retning
vi skal utvikle den i. Vi har gitt uttrykk for bekymringer knyttet
til konsekvensene av at en nå flytter mer av lønnsdannelsen fra
sentralt til lokalt plan. Mitt spørsmål til statsråden blir: Hvordan
vurderer hun konsekvensene for arbeidstakernes streikerett og eventuelt
andre rettigheter som følge av at en får en forskyvning av lønnsdannelsen
fra sentralt til lokalt plan?
Statsråd Monica Mæland [14:54:06]: Jeg bestrider ikke Stortingets
suverene rett til å mene noe i denne saken. Det har Stortinget selvfølgelig
all mulig rett til. Det som ville bekymret meg, var hvis Stortinget
dikterte resultatet av lønnsforhandlingene mellom partene. Vi har
ulike organisasjoner med ulike vurderinger og ulike prioriteringer.
Det ivaretar vi gjennom de forhandlinger vi har med partene, og
vi lever veldig godt med to avtaler i staten.
Vi lever også veldig godt med at
en større del av fordelingen skjer ute. Det blir etterspurt et mer
moderne lønnssystem. Vi har dyktige ledere som er fullt ut i stand til,
sammen med lokale tillitsvalgte, å se på lokale forhold, rekruttering,
kompetanseheving og hvordan man ønsker å utvikle virksomheten. Det
står ikke i strid med den streikeretten som man selvsagt har, og
de spillereglene vi har.
Eirik Sivertsen (A) [14:55:01]: Først til hvorvidt Stortinget
dikterer eller ikke: Jeg oppfatter at Stortinget nå klargjør en
posisjon om hva som er en ønsket utvikling. Så skal det selvfølgelig
forhandles, og som jeg sa i sted: Det er forhandlingsfrihet, det
er avtalefrihet, men det er legitimt å ha en posisjon om en ønsket
utvikling.
Jeg merket meg at statsråden ikke
svarte på spørsmålet om hennes vurdering av konsekvensene av at man
flytter lønnsdannelsen, så jeg skal stille et annet spørsmål. I
våre merknader til denne saken argumenterer vi for at man bør gjøre
denne typen vurderinger, og at disse bør inngå som en del av grunnlaget
før neste runde med forhandlinger. Spørsmålet til statsråden blir: Vil
statsråden ta initiativ til at en slik type vurdering av konsekvensene
vil bli gjort i god tid før de neste forhandlingene, slik at det
også er en del av vurderingen man gjør på statlig hold, før man
går i forhandlinger med arbeidstakerne?
Statsråd Monica Mæland [14:55:59]: Det foreligger ingen planer
om å gjøre endringer i spillereglene eller i de streikerettigheter
man har. Det har man uavhengig av om noe av fordelingen skjer ute,
og det avtaler man med partene år for år. Jeg mener vi har gode
regler for dette, og jeg mener alle parter er godt ivaretatt gjennom
det systemet vi har.
Willfred Nordlund (Sp) [14:56:30]: Det er legitimt at organisasjonene,
som jeg sa, på ansattsiden kan ha ulike prioriteringer, men det
er også situasjonen på andre tariffområder, og det er derfor Senterpartiet
har inngått i de merknadene som vi har gjort. Man ønsker å se på
den utviklingen og mener at den er uheldig, samtidig som vi også
ønsker å legge føringer, nettopp fordi dette dreier seg om hvordan
lønnsdannelsen vil bli, og det at regjeringen har et overordnet
nasjonalt ansvar for lønnsutviklingen og sysselsettingen.
Forenkling nevnte statsråden i sitt
innlegg her, og spørsmålet blir egentlig: Hvor forenklende er det
å få flere avtaler å forholde seg til, gitt den forutsetningen at
det fortsatt skal være lik lønn for likt arbeid, og ikke nødvendigvis
ha sammenheng med hvilken organisasjon man er tilknyttet? Det må
statsråden kunne svare på.
Statsråd Monica Mæland [14:57:18]: Vi lever veldig godt med
to avtaler i staten – det har vi sett gjennom de siste årene. Ulike
organisasjoner og ulike sektorer har ulike behov, og det er det
dette gir et uttrykk for. Så legger vi selvfølgelig alt til rette
for at likt arbeid skal lønnes likt – det er også lovfestet – men
ulike deler av landet har ulike utfordringer, og vi har dyktige
ledere og dyktige tillitsvalgte som kan se lokale forhold og legge dem
til grunn når man bruker lønn som virkemiddel. Så jeg mener at dette
er en utvikling vi kommer til å se mer av. Vi kan ikke ha et lønnssystem
basert på gårsdagens løsninger, vi er en verden i endring. Det må
også lønnssystemene være.
Willfred Nordlund (Sp) [14:58:04]: Jeg blir litt bekymret
når statsråden drar det opp her. Jeg tror nok vi kan være enige
om at vi må ha et lønnssystem som ivaretar at vi er et samfunn i
endring. Spørsmålet her blir mer om vi skal ha et lønnssystem som
legger til rette for at man skal bygge opp under muligheten for
å ha ulik lønn for likt arbeid, for det er egentlig det jeg oppfatter at
staten tar til orde for. Jeg blir litt bekymret, for dette vil ha
en overføringseffekt på det statlige lederlønnssystemet når vi begynner
å se alle etatene der ute under ett. Hvis man skal inngå ulike avtaler
ut fra de ulike lokale forutsetningene, er det også sånn å forstå
at statsråden sier at man kommer til å legge opp til økt ulikhet i
det statlige lederlønnssystemet, sånn som man jo har lagt opp til
når man går inn for å ha flere hovedavtaler?
Statsråd Monica Mæland [14:58:49]: Vi legger ikke opp til
endringer i det statlige lederlønnssystemet. Så registrerer jeg
at representanten har et annet syn enn det både partene og staten
har. Det er selvfølgelig helt greit, men det jeg har lagt fram her
i dag, er en enighet mellom partene om å modernisere, om å flytte
ut noe av lønnsfordelingen lokalt, i ulik grad da mellom Akademikerne
og de tre øvrige.
Karin Andersen (SV) [14:59:25]: Det er ingen grunn for statsråden
til å bruke ord som å diktere resultat osv. Det er lov å diskutere
det overordnede arbeidsgiveransvaret og hvordan det skal utøves,
og det er greit at en statsråd fra Høyre lever godt med større forskjeller, men
moderne blir det ikke av den grunn. En av tingene SV har vært opptatt
av, er hvordan lønnsutviklingen fordeler seg på kjønn. Vi kan fort
ende opp i et system der vi har større rom for lokale lønnsforhandlinger, hvor
dette utvikler seg skjevere framover enn det det har gjort. Hva
vil statsråden i så fall gjøre for å sikre at det ikke er tilfellet?
For jeg håper virkelig at statsråden ikke mener at gjennom den måten
man nå legger opp lønnsforhandlingene på – jeg skjønner at statsråden
vil ha større lønnsforskjeller ellers – skal det utvikle seg et enda
større lønnsgap mellom kvinner og menn.
Statsråd Monica Mæland [15:00:29]: Det er som sagt helt legitimt
av Stortinget å mene noe om dette og ha merknader til hva man ønsker
seg. Men hvis man forventer én avtale og partene ønsker flere, er
mitt poeng at vi har avtalefrihet, vi har forhandlingsfrihet, og
vi har organisasjonsfrihet, og den friheten er viktig å ivareta.
Så har vi lik lønn for likt arbeid,
og vi er selvfølgelig opptatt av likestillingsarbeid. Lønnsdannelse
skjer ikke i et vakuum, det skjer en utvikling, og vi følger den
utviklingen. Saken er at når det gjelder lavtlønnsgruppen i staten,
er det menn og ikke kvinner, til forskjell fra f.eks. andre deler
av offentlig sektor.
Presidenten: Replikkordskiftet
er omme.
Fleire har ikkje bedt om ordet til
sak nr. 2.
Innstilling
fra kontroll- og konstitusjonskomiteen om Riksrevisjonens melding
om virksomheten i 2017 (Innst. 379
S (2017–2018), jf. Dokument 2 (2017–2018))
Dag Terje Andersen (A) [15:01:53] (komiteens leder og ordfører
for saken): Det er en glede å kunne legge fram en enstemmig innstilling
fra kontroll- og konstitusjonskomiteen om Riksrevisjonens melding
om virksomheten i 2017.
Riksrevisjonen har lagt fram en
fyldig melding, som på en god måte beskriver Riksrevisjonens arbeid
og virksomhet i 2017. Arbeidet er viktig for at Stortinget skal
kunne utføre sin kontroll med regjeringa og forvaltningen på en
god måte.
Komiteen vil særlig understreke
betydningen av at Riksrevisjonen foretar undersøkelser og vurderer
vesentlighet og risiko på tvers av departementsområdene.
En betydelig del av Riksrevisjonens
ressurser går til selskapskontroll. Kontrollen med forvaltningen
av statlige selskaper for 2016 omfattet i alt 105 selskaper og virksomheter
fordelt på hel- og deleide aksjeselskaper, helseforetak, statsforetak,
særlovselskaper og studentsamskipnader. Dette er viktig. Når staten
organiserer viktige deler av sin aktivitet i selskaper, må det være
en forutsetning at selskapskontrollen er god.
Riksrevisjonen har sendt ti forvaltningsrapporter
i Dokument 3-serien til Stortinget i 2017. Disse rapportene har
satt viktige temaer på dagsordenen og er helt avgjørende for at
Stortinget skal få relevant informasjon om iverksettelsen og virkningen
av offentlige tiltak. Riksrevisjonens anbefalinger handler i hovedsak
om at det må utvikles mer overordnet og kunnskapsbasert styring,
at departementer og virksomheter i større grad må utnytte det handlingsrommet
som fins innenfor gitte virkemidler, og at ansvarsforholdet må tydeliggjøres
og samordningstiltakene styrkes.
Det er positivt at Riksrevisjonen
arbeider med å utvikle et nytt Dokument 1. En samlet komité understreker
imidlertid viktigheten av at det dokumentet ikke blir for snaut
og fragmentert. Dokument 1 er viktig for å gi en oversikt over forhold
som bør utbedres, men også for å sikre at Stortinget får mulighet
for en realistisk oversikt over virksomheten i forvaltningen.
Av årsrapporten går det fram at
det er gjennomført medarbeiderundersøkelser med medarbeiderengasjement,
arbeidsklima og samarbeid som temaer. Komiteen forutsetter at funnene
fra disse undersøkelsene følges opp og danner grunnlag for ledelsens
arbeid med å sikre et godt arbeidsmiljø og grunnlag for positiv
kommunikasjon.
Til slutt vil jeg understreke betydningen
av Riksrevisjonens internasjonale engasjement, arbeid og aktiviteter.
Presidenten: Fleire
har ikkje bedt om ordet til sak nr. 3.
Innstilling
fra kontroll- og konstitusjonskomiteen om Årsmelding fra Stortingets
kontrollutvalg for etterretnings-, overvåkings- og sikkerhetstjeneste
(EOS-utvalget) for 2017 (Innst.
389 S (2017–2018), jf. Dokument 7:1 (2017–2018))
Mazyar Keshvari (FrP) [15:05:11] (ordfører for saken): Den
parlamentariske eller – om en vil – den demokratiske kontrollen
med de hemmelige tjenestene i Norge utføres av EOS-utvalget. Utvalget
skal påse at de hemmelige tjenestene balanserer hensynet til den
enkeltes privatliv opp mot samfunnets og borgernes behov for sikkerhet.
Denne oppgaven har utvalget hatt i mer enn 20 år. Kontrollen er
helt nødvendig for at tjenestene skal ha den nødvendige tillit og
legitimitet, som de er helt avhengig av, i samfunnet. Kontrollen
synes nå å være såpass akseptert av tjenestene at de nå uoppfordret
informerer om brudd. Når en i tillegg ser at det er et relativt
lavt antall saker som EOS-utvalget selv avdekker, er det mye som
tyder på at tjenestene selv er bevisst på sin rolle, og at de i
all hovedsak opererer innenfor de rettslige rammer som er trukket
opp.
Komiteen registrerer at den raske
teknologiske utviklingen med nye kommunikasjonsformer på tvers av landegrensene
skaper utfordringer for tjenestene. Særlig gjelder dette digitalt
grenseforsvar, som nå er til utredning i regjeringsapparatet. For
å videreutvikle samarbeidet mellom PST, NSM og E-tjenesten om å motvirke
trusler i det digitale rom ble et felles cyberkoordineringssenter
etablert i 2017.
Komiteen viser til at det internasjonale
samarbeidet er økende, spesielt på kontraterrorområdet, og at dette
skaper spesielle utfordringer, bl.a. med utveksling av opplysninger
om norske fremmedkrigere med andre land.
Jeg går nå over til å si noe om
de enkelte tjenester og saker som berører disse, som komiteen har
en del synspunkter på.
Først vil jeg si noe om PST. Utvalget
har tidligere tatt opp spørsmålet om bruken av overskuddsinformasjon
i PSTs forebyggende virksomhet. For straffesaker vil straffeprosessloven
sette grenser for behandlingen av overskuddsinformasjon fra kommunikasjonskontroll
med spesifikke sletteregler for opplysninger som ikke kan beholdes.
Straffeprosesslovens regler er imidlertid ikke gitt anvendelse for
PST i forebyggende saker. Problemstillingen er om overskuddsinformasjon
framskaffet i forebyggende saker, skal ha samme vern som overskuddsinformasjon
framskaffet som ledd i etterforskning av ordinære straffesaker.
Spørsmålet er altså hvilket vern slik informasjon skal ha.
Etter komiteens vurdering er det
vanskelig å se at det foreligger gode grunner til at det skal være
forskjell. Rettssikkerhets- og personvernhensyn gjør seg gjeldende
med enda større styrke ved bruk av tvangsmidler i forebyggende saker
enn når tvangsmidler anvendes som ledd i etterforskning av en mulig
straffesak. Komiteen mener i likhet med EOS-utvalget at regelverket
for behandling av overskuddsinformasjon fra tvangsmidler i forebyggende
øyemed bør klargjøres i forbindelse med departementets arbeid vedrørende
behandling av overskuddsinformasjon fra kommunikasjonskontroll og mer.
Hensynet til klare og forutsigbare regler for bruk og lagring av
tvangsmiddelopplysninger tilsier at behandlingen av opplysninger
fra kommunikasjonskontroll reguleres særskilt også i forebyggende
saker.
Komiteen registrerer at det er en
viss uenighet mellom PST og utvalget om hvor ofte arbeidsregistreringer
i Smart må gjennomgås, og at problemstillingen er tatt opp med Justis-
og beredskapsdepartementet for en nærmere avklaring.
Komiteen har videre merket seg at
PST har utfordringer med etterlevelse av lovkravene om sletting
av opplysninger som ikke lenger kan lagres, men at PST har et prosjekt
gående som skal løse disse utfordringene og problemene.
Et siste punkt jeg vil nevne når
det gjelder PST, er lagring av opplysninger om norske personer i
databasen til FBIs Terrorist Screening Center. FBI har i flere år
lagret opplysninger om norske personer og personer med norsk tilknytning
med det formål å identifisere mistenkte eller potensielle terrorister.
Utvalget har tidligere understreket at det er problematisk at det
i databasen er lagret opplysninger om disse personene, uten at man vet
grunnlaget for hvorfor disse er registrert.
Komiteen har i flere omganger bedt
tidligere justisministre følge opp saken overfor amerikanske myndigheter
og komme med et fyllestgjørende svar til Stortinget når slik avklaring
foreligger. Så langt foreligger det ikke noe svar. Komiteen har
derfor bedt Justis- og beredskapsdepartementet på nytt følge opp
saken overfor amerikanske myndigheter.
Jeg vil nå gå over til å si noe
om E-tjenesten. Komiteen viser til at E-tjenesten som hovedregel
ikke har anledning til å overvåke eller på annen fordekt måte innhente informasjon
om norske borgere som oppholder seg på norsk territorium. E-tjenesten
kan heller ikke fritt foreta slik informasjonsinnhenting overfor
norske personer i utlandet. For overvåking av norske personer i
utlandet er det fastsatt utfyllende bestemmelser.
I årsmeldingen til EOS-utvalget
framgår det at E-tjenesten i helt spesielle situasjoner vurderer
at personer som innehar norsk statsborgerskap, likevel ikke anses som
norsk person etter de utfyllende bestemmelsene og det interngodkjenningsregimet
som følger av bestemmelsene. Som eksempel nevnes personer med dobbelt statsborgerskap
som utvandrer fra Norge. Komiteen er enig med utvalget i at hensynet
til den demokratiske og parlamentariske kontrollen med E-tjenestens
overvåking av norske borgere tilsier at også disse anses som norske,
uavhengig av deres tilknytning til andre land. Dette innebærer at
de omfattes av de utfyllende bestemmelsene for E-tjenestens innsamling
mot norske personer i utlandet med tilhørende interngodkjenningsregime.
Dersom E-tjenesten mener at det er behov for å klargjøre en territoriell
begrensing, bør dette vurderes i forbindelse med en ny lov om E-tjenesten,
som er under utarbeidelse.
Avslutningsvis vil jeg ta opp punkter
når det gjelder NSM. Komiteen er glad for at saksbehandlingstiden
i klareringssaker har gått betydelig ned de senere år, da dette
har stor betydning for yrkeskarriere og livssituasjon for dem det
gjelder. Imidlertid har klagesaksbehandlingstiden gått opp. Komiteen
har klare forventninger til at klareringsinstansene iverksetter
tiltak for å få ned saksbehandlingstiden også for klagesaker.
For øvrig kan det nevnes at komiteens
innstilling er enstemmig, og med det anbefaler jeg innstillingen.
Dag Terje Andersen (A) [15:12:49]: Takk til saksordføreren
for en grundig og god redegjørelse om den enstemmige innstillingen.
Jeg kan slutte meg til den, men vil bare kort understreke noen av
punktene i det viktige arbeidet som vi her gjør, og som EOS-utvalget gjør.
Vi har hatt anledning til å sammenlikne måten vi har organisert
dette på, med hvordan våre kollegaer i Norden gjør det, og vi har
i grunnen kommet til at vi er godt fornøyd med den organiseringen
som vi har valgt her i Norge, med den historiske bakgrunnen som
opprettelsen av utvalget har.
Jeg er enig med saksordføreren,
som understreket at det er et positivt trekk at tjenestene selv
i noen tilfeller varsler om ting som ikke har skjedd helt i tråd
med regelverket. Men jeg vil understreke at det ikke må bety at vi
slapper av når det gjelder kontrollen av de samme tjenestene framover.
En stor utfordring som vi er kjent
med, er den teknologiske utviklingen, som gjør det vanskelig og
utfordrende å følge med på tjenestene på en kontrollmessig god måte.
Jeg vil understreke at vi, Stortinget, må være villige til å gi
både menneskelige ressurser og kompetanse og andre ressurser, som
gjør det mulig for EOS-utvalget å følge med på den teknologiske
utviklingen som skjer.
Til slutt vil jeg bare understreke
det som saksordføreren gikk igjennom på en grundig måte, nemlig
vår vurdering av håndteringen av overskuddsinformasjon fra PST i
forebyggende saker. Jeg vil understreke og gi min støtte til det
saksordføreren sa om det, og håper det gir den nødvendige avklaringen
som utvalget trenger som grunnlag for sitt videre arbeid.
Nils T. Bjørke (Sp) [15:15:13]: Først vil eg takka saksordføraren
for godt arbeid. Me er samstemte i komiteen, men eg har likevel
nokre merknader.
Aldri før har me som bur i Noreg,
etterlate oss så mange spor og informasjon om kva me driv med i
det private som no. Nærmast dagleg kjem det rapportar om korleis
mange føler seg lurte, krenka eller på anna vis har fått det ubehageleg
som følgje av at dei er brukarar av sosiale medium. På mange måtar
kan det verka som brukarane av sosiale medium sjølve har lagt til
rette for både etterretning og overvaking av seg sjølve. Men det
er noko heilt anna å dela det ein vil, enn å dela det ein ikkje vil.
Det er sjølvsagt stor skilnad på å verta overvaka av styresmaktene
og å verta overvaka av følgjarar på Instagram og Twitter. Det er
kanskje nettopp difor EOS-utvalet sin funksjon og arbeidsoppgåver
er endå viktigare enn nokon gong, for innbyggjarane sin nærmast
medvitslause bruk av nye kanalar og medium gjer det lettare for
styresmakter som vil, å bruka dei data som er lagde ut.
Dokument nr. 15, som vart overlevert
til Stortingets presidentskap den 28. mars 1996, vil for historia
alltid vera eit av dei viktigaste dokumenta som har vore handsama
her i Stortinget – og ikkje minst for følgjene det fekk. Lund-kommisjonens
rapport synte fram dei ugreie sidene ved den norske etterretningstenesta.
Dette er no 22 år sidan – 22 år sidan det kom gode råd om vegen
vidare for å sikra rettane til innbyggjarane i Noreg. Difor er det
forstemmande at Justisdepartementet enno ikkje har svara på spørsmål
om korleis dei følgjer opp nordmenn som er førte opp i oversikta
til FBIs Terrorist Screening Center. På dei 22 åra som har gått,
har verda endra seg mykje, ikkje minst når det gjeld kven og kva
etterretningstenestene har fokus på. Årsrapporten frå EOS-utvalet
fortel tydeleg om det biletet me står framfor. Truslane i det digitale
rom har teke over som noko av det mest trugande for oss alle. I
og med at datautviklinga går fort, må me òg ha ei smidig tilpassing
for oppgåvene til EOS-utvalet. Men det overordna målet ligg fast.
Ikkje éin av innbyggjarane våre skal vera utsett for overvaking utan
at det er grunn for det.
Innstillinga frå komiteen og årsmeldinga
frå EOS-utvalet fortel om dei funna som er gjorde. Men det var òg
godt å høyra då utvalet presenterte meldinga for oss, at dei meinte
at dei hadde godt samarbeid med dei ulike tenestene. Men det skulle
òg berre mangla. Ein må kunna venta at tenestene legg til rette
slik at EOS-utvalet på ein mest mogleg effektiv måte kan sikra seg
at det får tak i den informasjonen som det treng, og at det kan
gjera arbeidet for oss vanlege borgarar på ein god måte.
Torgeir Knag Fylkesnes (SV) [15:18:21]: Eg synest på mange
måtar at både innlegget til saksordføraren og dei etterfølgjande
innlegga dekkjer veldig mykje av det eg ønskjer å ta opp. Eg ønskjer
berre å leggje til nokre kommentarar.
Vi er i ein situasjon der teknologien
gjer at det aldri har vore enklare, lettare eller billigare å drive
med overvaking. Vi strør omtrent kontinuerleg om oss med personopplysningar
og sensitiv informasjon i kvardagen. Det å fange dette opp er stadig
enklare. Det er klart det skaper store utfordringar for myndigheitene
og ikkje minst for kontrollorganet til Stortinget, som skal følgje med
på korleis dei hemmelege tenestene handterer mangfaldet som er i
ferd med å utvikle seg.
Eg trur vi rett og slett treng å
etablere nokre prinsipp for korleis ein skal handtere denne utviklinga.
Det er ein tendens til at myndigheitene tillèt bruk av metodar som utfordrar
det som står skrive i loven, fordi teknologien gjer det mogleg og
tilgjengeleg. Da vil eg seie at det er ekstremt viktig for EOS-utvalets
arbeid framover at ein ikkje tillèt den forma for utgliding.
Teknologibruk og metodebruk i desse
tenestene må følgje loven. Loven skal ikkje tilpassast metodebruken. Det
meiner eg er ei fundamental problemstilling vi ser i fleire av sakene
EOS-utvalet har løfta fram, og som har blitt debattert både i offentlegheita
og av EOS sjølve i deira årsmelding, også tidlegare.
Til slutt vil eg berre leggje til
at eg ser fram til statsråden si avklaring omkring FBIs Terrorist
Screening Centers innhenting av informasjon om norske innbyggjarar,
og om det faktisk har vore nokon kontakt med amerikanske myndigheitar
som har avklart det spørsmålet.
Statsråd Tor Mikkel Wara [15:20:56]: Innledningsvis vil jeg
uttrykke enighet med kontroll- og konstitusjonskomiteen. Det er
meget positivt at EOS-utvalget i årsmeldingen for 2017 uttrykker
at tjenestene, herunder PST, nå uoppfordret melder fra til utvalget
om brudd på regelverket. Jeg er trygg på at PST ser betydningen
av EOS-utvalgets oppgave og kontrollvirksomhet. Utvalget overvåker
overvåkerne og er helt avgjørende for den tillit Stortinget og befolkningen
må ha til tjenesteutførelsen.
Legitimitet er en avgjørende forutsetning
for at etterretningen og sikkerhetstjenesten i et demokratisk land
skal kunne utføre sine oppgaver. Vi er alle avhengige av at PST
utfører sitt samfunnsoppdrag på en offensiv og god måte. Vi er også
avhengige av at de blir kontrollert, og at det kan bekreftes at
de holder seg innenfor lovens grenser. Jeg konstaterer at komiteen
viser til at EOS-utvalget avdekker et relativt lavt antall saker.
Det er selvsagt positivt, men jeg ønsker likevel å påpeke at også årets
årsmelding viser EOS-utvalgets berettigelse. Både enkeltsaker og
utvalgets generelle arbeid viser dessuten at utvalget gjennomfører
sin oppgave som fellesskapets korrektiv på en god måte.
Jeg vil også berømme utvalget for
årskonferansene, sist avholdt 11. april i år. Konferansene har blitt
en viktig arena for prinsipielle samtaler i det åpne rom om rettssikkerhet
og personvern generelt, og om etterretning, overvåkning og sikkerhetstjenestene
spesielt.
Stadig mer oppmerksomhet, mer kommunikasjon og
flere handlinger skjer som kjent i det digitale rom eller i samspillet
mellom den fysiske og digitale del av vår virkelighet. Dette gir
alle mennesker store muligheter og fordeler. Mulighetene blir også
benyttet av dem som ikke vil oss vel, og truslene i det digitale
rom blir stadig flere og stadig mer avanserte og komplekse. De digitale tilknytningene
og avhengighetene systemene imellom innebærer store utfordringer
for arbeidet med å avdekke, forebygge og håndtere angrep mot vår
nasjonale sikkerhet.
Samarbeidet mellom PST, Etterretningstjenesten, Nasjonal
sikkerhetsmyndighet og Kripos i et felles cyberkoordineringssenter
har allerede i sitt første år vist sin berettigelse ved flere anledninger.
Jeg ser at dette samarbeidet kan medføre til dels nye kontrollutfordringer
for EOS-utvalget, og jeg registrerer at utvalget det siste året
er blitt tilført nye medarbeidere med relevant kompetanse.
Så går jeg over til omtale av PST.
Komiteen omtaler i innstillingen reguleringen av PSTs bruk av overskuddsinformasjon
innhentet fra avlyttede samtaler mellom siktede og deres nærstående
i forebyggende saker. Jeg vil her bare kort nevne at spørsmålet
om bruk av overskuddsinformasjon i straffesakssammenheng er til
behandling. Departementet følger opp på bakgrunn av utvalgets henstilling.
Departementet har ved flere anledninger
søkt å ta opp med USAs myndigheter de norske bekymringene knyttet
til behandlingen av opplysninger om norske borgere og personer med
tilknytning til norske borgere. Terrorist Screening Database er
imidlertid USAs register, og det har så langt ikke vært mulig å
få mer fyllestgjørende opplysninger. EOS-utvalget ble informert
om dette i brev av 19. mars i år.
Jeg vil på bakgrunn av kontroll-
og konstitusjonskomiteens anmodning forberede en ny henvendelse
til USAs myndigheter. Jeg er i dialog med PST med tanke på å innhente
oppdatert kunnskap om databasen samt om de reelle muligheter norske
myndigheter kan ha for å kunne rette opp eventuelle feil i databasen.
Statsråd Frank Bakke-Jensen [15:24:47]: EOS-tjenestene har
i sine åpne trusselvurderinger for 2018 pekt på at trusselbildet
er preget av en rekke sammensatte utfordringer. Det vurderes som
mulig at det vil forekomme forsøk på terrorangrep i inneværende
år. Det opplyses at både offentlige og private virksomheter vil være
mål for andre staters etterretningstjenester. Dette er noen eksempler
på de truslene som de hemmelige tjenestene er ment å beskytte oss
mot.
De sammensatte utfordringene krever
mer samarbeid mellom tjenestene, som både felles kontraterrorsenter
og felles cyberkoordineringssenter er eksempler på. Dette samarbeidet
er viktig, men også utfordrende, da de ulike tjenestene opererer
innenfor ulike juridiske rammer.
Jeg er derfor tilfreds med at både
EOS-utvalget og komiteen uttrykker at tjenestene er bevisst sin
rolle og sine rettslige rammer. Komiteen viser også til at tjenestene
selv uoppfordret informerer om avvik til utvalget og til at det
er et relativt lavt antall saker som utvalget selv avdekker. Dette
er positivt.
Komiteen viser til at den raske
teknologiske utviklingen med nye kommunikasjonsplattformer skaper
utfordringer for tjenestene – og i neste omgang for utvalgets kontroll.
Dette, kombinert med et sammensatt trusselbilde med både statlige
og ikke-statlige aktører, er krevende. Stadig mer teknologisk avanserte
systemer gjør informasjonsinnhenting og analyse enklere, samtidig
som det stiller store krav til håndtering av informasjon. Komiteen
viser til digitalt grenseforsvar, som nå er til utredning, som et
eksempel på denne utviklingen.
Det at EOS-utvalget nylig har styrket
sin teknologiske kapasitet og kompetanse, er bra. Dette er viktig
fordi kontrollen må være tilpasset det som skal kontrolleres. Teknologi,
og særlig den digitale revolusjonen, har skapt et stort handlingsrom,
men handlingsrommet innebærer også nye utfordringer. Denne bekymringen
ble det redegjort for allerede i Lund-rapportens avsluttende bemerkninger.
Der ble det lagt vekt på at vi sto foran en ny tid med moderne teknologi,
som har et stort potensial for overvåking og således et stort potensial
for rykter og spekulasjoner overfor tjenestene.
En slik negativ utvikling mellom
tjenestene og offentligheten har ikke funnet sted, på tross av den
teknologiske utviklingen de siste 20 årene. Denne teknologiske utviklingen
vil fortsette i høyt tempo. Det blir derfor vår oppgave å håndtere
disse utfordringene slik at vi kan opprettholde det gode tillitsforholdet
mellom tjenestene og befolkningen.
Det er viktig at samfunnet har tillit
til at det rettslige rammeverket for vår etterretningstjeneste er
klart og tydelig. EOS-utvalget og komiteen har gitt uttrykk for
at det er behov for klargjøring av enkelte forhold i gjeldende etterretningslov.
Det tar jeg på alvor.
Jeg tar sikte på at forslag til
ny lov om etterretningstjenesten sendes på alminnelig høring i løpet
av 2018. Forsvarsdepartementet har lagt ned store ressurser i å lage
et utkast til en ny lov som vil sikre tydelige og balanserte rammer
for E-tjenestens virksomhet. Jeg ser fram til den kommende offentlige
debatten om lovforslaget og til at Stortinget kan få en tidsriktig
og god lov til behandling.
Komiteen har merket seg at saksbehandlingstida
i klareringssaker ved Nasjonal sikkerhetsmyndighet har gått betydelig
ned, men at saksbehandlingstida for klagesakene har gått opp. Komiteen
forventer derfor at saksbehandlingstida for klagesakene reduseres.
Nasjonal sikkerhetsmyndighet har i disse dager rapportert at saksbehandlingstida
for klagesaker er redusert, og at status nå er rapportert som tilfredsstillende.
Forsvarets sikkerhetsavdeling har
også nylig rapportert at saksbehandlingstida for klareringssaker
er tilfredsstillende. Klareringsmyndigheten ved Forsvarets sikkerhetsavdeling
er Norges uten tvil største klareringsmyndighet og behandler rundt
18 000 saker i året. EOS-utvalgets kontroll med klareringsmyndigheten omhandler
bl.a. saker der klarering er nektet, nedsatt eller suspendert. I
årsmeldingen for 2017 har ikke EOS-utvalget hatt noen merknader
til saksbehandlingen ved klareringsmyndigheten. Det er bra.
Utvalget har fremmet sterk kritikk
overfor Nasjonal sikkerhetsmyndighet i én sak om sikkerhetsklarering.
I denne saken viste det seg at det ikke forelå et reelt klareringsbehov.
Det vil si: Det ble innhentet opplysninger om en person, og en vurdering
av denne personen ble foretatt uten at det forelå et lovgrunnlag.
Det ble gitt avslag på klarering, noe som medførte at personen også mistet
jobben. Verken klareringsmyndigheten som behandlet saken i første
instans, eller Nasjonal sikkerhetsmyndighet som behandlet saken
i andre instans, oppdaget denne feilen. Nasjonal sikkerhetsmyndighet
har erkjent det alvorlige i dette forholdet. Feilen er rettet opp,
og personen er gjeninnsatt i sin stilling.
Dagens regelverk hjemler at virksomheten
skal begrunne og dokumentere klareringsbehovet. En slik dokumentert
begrunnelse forelå ikke i denne saken, og klareringsmyndigheten
skulle ikke ha iverksatt klareringsprosess. Dette vet klareringsmyndighetene,
Nasjonal sikkerhetsmyndighet og virksomheten som anmodet om sikkerhetsklarering.
Dette handler om at det er blitt antatt at det er et klareringsbehov,
uten at det faktisk er blitt tilstrekkelig begrunnet.
Det er derfor én positiv ting som
kan trekkes ut av denne kritikkverdige saken, og det er bevisstgjøringen av
at man ikke kan anta at klareringsbehovet er reelt. Virksomheter
som ber om klarering for sine ansatte, må sjekke at det er et reelt
klareringsbehov, hjemlet i lov. Klareringsmyndighetene må dobbeltsjekke
at virksomheten har gjort denne jobben. Dette er viktig, og ansvaret
ligger hos både virksomhetene og klareringsmyndighetene. Dette ansvaret
er tydeliggjort i det regelverket som utarbeides i disse dager,
altså forskriften til den nye sikkerhetsloven som i disse dager
er forelagt departementet.
Avslutningsvis vil jeg understreke
den positive betydningen utvalget har overfor EOS-tjenestene. Utover den
primære kontrollfunksjonen utvalget har overfor tjenestene, bidrar
utvalget også til faglig utvikling. Ved å utfordre tjenestene med
kritiske spørsmål drives innsikten og kompetansen framover. Dette
er en funksjon vi skal være stolte av i et liberalt demokrati.
Morten Wold hadde her overtatt
presidentplassen.
Presidenten: Det
blir replikkordskifte.
Torgeir Knag Fylkesnes (SV) [15:30:44]: Har Forsvarsdepartementet
godkjent metodar for E-tenesta som opnar for vilkårleg innhenting
av opplysningar om norske statsborgarar på norsk territorium?
Statsråd Frank Bakke-Jensen [15:31:02]: Svaret er nei. E-tjenesten
henter ikke inn opplysninger om norske personer på norsk territorium.
Men det er en sak som også er rapportert i rapporten, der den teknologiske
utviklingen, som jeg har nevnt, gir oss utfordringer med hensyn
til øyeblikksbildene. Det er et tilfelle som er behandlet i EOS-utvalget,
og som vi har varslet at vi kommer tilbake til i den nye e-loven,
for å ha et tydelig lovverk på det området.
Torgeir Knag Fylkesnes (SV) [15:31:40]: Lat meg stille spørsmålet
på ein annan måte: Har den teknologiske utviklinga gjort det slik
at ein handlar på ein slik måte at ein treng ei lovavklaring for
å godkjenne metodebruk framover for innhenting av personopplysningar
om norske borgarar på norsk territorium?
Statsråd Frank Bakke-Jensen [15:32:01]: Denne saken har vi
også hatt tidligere. Da redegjorde vi for den praksisen og for at
E-tjenesten har hjemmel i gjeldende lov for den praksisen de har.
Så har det blitt stilt kritiske spørsmål til om loven henger med.
Det har vi tatt på alvor. Derfor har vi satt i gang arbeidet med
en ny lov, og – som jeg varslet i innlegget mitt – den vil bli sendt
på offentlig høring i løpet av 2018.
Torgeir Knag Fylkesnes (SV) [15:32:31]: Grunnen til at eg
spør, er at eg ser ein tendens til at den teknologiske utviklinga
er det som no utfordrar lova, ikkje at ein ser på teknologien som
eit verktøy for å realisere lova. Teknologien kan brukast til alt,
det er ikkje gitt at han må brukast på den eller den måten. Når
statsråden no er på lovgivaren sin arena, er utgangspunktet at lova skal
følgjast og teknologien tilpassast lova, ikkje omvendt. Er statsråden
einig i det prinsippet?
Statsråd Frank Bakke-Jensen [15:33:03]: Ja, jeg er enig i
det prinsippet. Det er også slik at vi har redegjort for at tolkning
av loven gjør at vi mener den praksisen vi har i dag, er innenfor.
Så er det helt riktig, som representanten påpeker, at den teknologiske
utfordringen på mange felt utfordrer lovverket, og da har vi sagt
at vi har gått i gang med arbeidet med en ny e-lov, slik at vi skal
ha et lovverk som også er i tråd med de behovene.
Torgeir Knag Fylkesnes (SV) [15:33:33]: Kan statsråden klargjere
for Stortinget på kva område i lova den teknologiske utviklinga
utfordrar?
Statsråd Frank Bakke-Jensen [15:33:43]: Det har jo vært diskutert
tidligere muligheter for at det å masseinnhente informasjon bl.a.
utfordrer et lovverk som var laget i en tid da man ikke hadde den
muligheten. Der har man en stor mulighet nå. Og så må det klargjøres når
den typen informasjon hentes inn, hva som skal være praksis med
den. Men som jeg har sagt tidligere, og som jeg gjentar nå, mener
vi at den praksisen som tjenesten har, er innenfor lovverket. Vi
mener allikevel at teknologiske utfordringer utfordrer situasjonen,
og derfor har vi gått i gang med arbeidet med en ny lov.
Presidenten: Replikkordskiftet
er dermed omme.
Flere har ikke bedt om ordet til
sak nr. 4.
Den innkalte vararepresentant for
Telemark fylke, Christian Tynning Bjørnø, tar nå sete.
Etter ønske fra kontroll- og konstitusjonskomiteen vil
presidenten foreslå at sakene nr. 5 og 6 behandles under ett. –
Det anses vedtatt.
Innstilling
fra kontroll- og konstitusjonskomiteen om Melding for året 2017
fra Sivilombudsmannen (Innst. 310
S (2017–2018), jf. Dokument 4 (2017–2018))
Innstilling
fra kontroll- og konstitusjonskomiteen om Melding for året 2017
fra Sivilombudsmannen om forebygging av tortur og annen grusom,
umenneskelig eller nedverdigende behandling eller straff ved frihetsberøvelse (Innst. 309 S (2017–2018),
jf. Dokument 4:1 (2017–2018))
Torgeir Knag Fylkesnes (SV) [15:35:13] (ordførar for sakene
nr. 5 og 6): Stortingets ombodsmann for forvaltninga – eller Sivilombodsmannen,
som vi ofte omtaler institusjonen som – er den aller viktigaste
institusjonen Stortinget har sett ned, nettopp fordi han er oppretta
for å ta vare på enkeltmennesket i møte med det offentlege systemet.
Vi skal ikkje gløyme at dette er
ei oppgåve som eigentleg ligg til Stortinget og stortingsrepresentantane. Det
er vi som skal passe på at folk blir behandla skikkeleg og etter
lover og reglar. Vi er alle ombodsmenn og -kvinner for innbyggjarane
i Noreg. Men fordi det er såpass komplekst og omfattande, har vi
utstyrt oss med eksperthjelp med mandat, ein eigen ombodsmann som skal
hjelpe oss i dette viktige arbeidet. Derfor er det spesielt viktig
at vi følgjer arbeidet skikkeleg opp.
Sidan etableringa i 1962 har Sivilombodsmannen hatt
eit breitt mandat. Institusjonen kan undersøkje dei fleste typar
saker og forhold som offentlege myndigheiter har behandla eller
avgjort, og kan ta til behandling saker både etter klage og på eige
initiativ.
Ombodsmannen har rett til å krevje
utlevert alle typar opplysningar. Saksbehandlinga kan ende med at
Sivilombodsmannen kjem med ei fråsegn, f.eks. om forvaltninga har
brote lovverket, om det bør ytast erstatning, osv.
Som Stortingets forlengde arm og
tillitsperson for Stortinget, er ikkje Sivilombodsmannen ein del
av forvaltninga sjølv, dermed er ikkje fråsegnene frå Sivilombodsmannen
automatisk juridisk bindande. Men Stortinget føreset at forvaltninga
skal rette seg etter fråsegnene frå Sivilombodsmannen, noko som
tilnærma alltid har blitt gjort. I dei tilfella der forvaltninga
ikkje følgjer opp fråsegnene frå Sivilombodsmannen, går det direkte
på Stortingets autoritet. Det blir følgt éin til éin.
Rolla til Sivilombodsmannen har
ikkje blitt mindre viktig. Eg vil seie at fleire forhold viser at
ho blir stadig viktigare. For folk flest blir det jo ikkje enklare
å orientere seg i lover og reglar, verken som privatperson, yrkesutøvar,
pårørande eller engasjert samfunnsmenneske.
Sidan etableringa av Ombodsmannen
har talet på forskrifter meir enn dobla seg, ifølgje tal frå Lovdata.
Det mest påfallande med utviklinga er likevel ikkje mengda av forskrifter
og reglar, men omfanget, kompleksiteten og språket.
Sidan1877 har staten gitt ut Norsk
Lovtidend, som inneheld alle offisielle kunngjeringar av grunnlovsføresegner,
lover, forskrifter osv. Her ser vi ei klar utvikling berre dei siste
30 åra. Omfanget av Norsk Lovtidend viser eit hopp på ca. 70 pst.
i 1992, og det held seg på dette høge nivået fram til 1996. Fram
til 2003 auka omfanget kraftig og har halde seg på det same høge
nivået vidare til vår tid. Det er ikkje først og fremst talet på
lover som har auka, for gamle lover utgår jo når nye blir vedtatt, men
sidetalet i Norsk Lovtidend har auka markant.
Lover og reglar i dette samfunnet
blir altså stadig meir komplekse og omfattande. Jan Fridthjof Bernt
har tidlegare uttalt at auken i omfanget av lover og reglar – både
i mengde og kompleksitet – er i ferd med å bli eit alvorleg samfunnsproblem.
Han uttalte i 2013:
«Mengden av forskrifter gjør at
det blir stadig vanskeligere å holde oversikten og ta vare på sammenhengen
i systemet – både for borgerne og for forvaltningen selv.»
Han påpeikte vidare at språket
òg er eit vesentleg problem – at stammespråk, tekniske fagtermar
og eit spesialistspråk tilpassa spesialiserte byråkratar pregar regelverket
vanlege folk skal rette seg etter.
Ifølgje Lovdata er det ingen teikn
til at denne utviklinga har blitt bremsa dei seinare åra – det er
snarare motsett, ho fortset med uforminska styrke og kraft. Om vi
hadde sett oss ned og sett på kor mange lover og forskrifter ein
kystfiskar i dag må rette seg etter for å halde verksemda si under
lova, for å unngå bøter og til og med utestenging, ville vi blitt
forferda.
Sivilombodsmannen er til for enkeltmenneske
i møte med dette stadig større havet av lover, forskrifter og reglar.
Kravet til kompetanse og kapasitet hos Ombodsmannen har derfor auka
enormt sidan etableringa for over 56 år sidan – kompetanse til å
trengje inn i villniset av regelverk, kapasitet til faktisk å ta
enkeltmennesket på alvor og ikkje minst drive oppsøkjande verksemd
og ta eigne initiativ. Det er i eit slikt perspektiv vi les årsmeldinga
frå Sivilombodsmannen for i fjor.
Talet på klagar til Ombodsmannen
auka med 16 pst. frå 2016 til 2017 – frå ca. 3 000 til 3 600 klagar.
Auken ser vi på fleire felt, men spesielt innanfor psykisk helsevern,
utlendingssaker, trygdesaker og innsynssaker.
Av alle klagane blei meir enn halvparten
avviste. Halvparten av alle avvisingane kom av at sakene framleis
var til behandling i forvaltninga. Vanlege avvisingsgrunnar var
at saka var ueigna eller ikkje hadde tilstrekkeleg klagegrunn, eller
at saka var forelda eller send som ei orientering.
Av dei realitetsbehandla sakene
blei 136 saker avslutta med kritikk eller med ei oppmoding til forvaltninga
om å sjå på saka på nytt. Det utgjer 9 pst. av dei realitetsbehandla
sakene.
For mange av sakene blir utfallet
likevel ofte positivt for den som klagar, ved at saka løyser seg
gjennom f.eks. ein telefonsamtale eller eit brev til det aktuelle
forvaltningsorganet. Dette var tilfellet i nesten 390 saker, eller om
lag 26 pst.
Inntrykket er at forvaltninga gjennomgåande
behandlar fråsegnene frå Ombodsmannen skikkeleg og gir informasjon
når Ombodsmannen ber om det. Det er fundamentalt for Stortinget.
Dersom Sivilombodsmannen ikkje blir mottatt på ein skikkeleg måte,
betyr det at Stortinget ikkje blir mottatt på ein skikkeleg måte.
Det er viktig for oss på Stortinget, og vi seier oss tilfredse med det.
Samtidig vil eg påpeike at ein
på nokre område har enkelte gjengangarar som har vanskar med å følgje
påtalar eller oppmodingar frå Sivilombodsmannen.
Eit kjenneteikn ved fleire av sakene
Ombodsmannen har trekt fram i årsmeldinga, er at dei ofte handlar om
trongsynet hos forvaltninga, kan vi kanskje seie – for å vere litt
upresist presis. Den løpande ueinigheita frå 2007, f.eks., mellom
Sivilombodsmannen og lovavdelinga i Justisdepartementet om forvaltningslova
§ 36, er eit eksempel på det. Det har ført til at nokre delar av
forvaltninga følgjer fråsegnene frå Ombodsmannen, medan andre følgjer
lovavdelinga sitt syn. Det fører til ulike rettar for folk, avhengig
av kva saksområde saka høyrer til, eller kva organ som behandlar
sakene. Tolkinga til lovavdelinga opnar dessutan for vanskelegare
forhold for folks heilt legitime krav om å få dekt kostnader ved
klage, f.eks. når forvaltninga etter klagar endrar visse føresetnader
og sender klagaren tilbake til start.
Det same gjeld ei utheva sak i
årsmeldinga, om bustadregistrering, der foreldra etter eit samlivsbrot
hadde kome fram til ei samværsform som dei heldt for å vere til det
beste for barnet, men som skattekontoret ikkje aksepterte. Skattekontoret
viste til at samværet med barna ikkje var «sporadisk» nok til at
det fall inn under forskrift av 9. november 2007 nr. 1268 om folkeregistrering. Denne
typen trongsyntheit meiner eg det er veldig viktig at Sivilombodsmannen
tar seg av. I den store mengda forskrifter og reglar som finst der
ute, er det viktig at ein har nokon som folk kan klage til, som
kan kome inn med eit vakse blikk.
På generell basis vil eg understreke
at det er fråsegnene frå Sivilombodsmannen som skal leggjast til
grunn i forvaltninga. Lovavdelinga eller andre delar av forvaltninga
kan vere ueinige, men til sjuande og sist er det fråsegnene frå
Sivilombodsmannen, Stortingets tillitsperson, som skal følgjast.
Eg vil elles vise til merknadene
frå komiteen og flytte merksemda over til ei særskild sak frå Sivilombodsmannen
som vi har til behandling i dag, som ein del av denne behandlinga.
FNs torturkonvensjon slår fast
at tortur og umenneskeleg behandling er absolutt forbode, og at dette
forbodet aldri kan fråvikast.
Noreg har slutta seg til konvensjonen
og er forplikta til å forby, førebyggje og straffeforfølgje all
bruk av tortur og anna grufull, umenneskeleg eller nedverdigande
behandling eller straff. Land som er tilslutta tilleggsprotokollen,
er forplikta til å etablere nasjonale førebyggingsorgan som gir
anbefalingar i arbeidet for å forhindre tortur og umenneskeleg behandling.
Komiteen meiner det er veldig positivt
at det er nettopp Sivilombodsmannen som har fått denne rolla i Noreg,
og at det er veldig viktig at førebyggingsarbeidet skjer i eit organ
som er uavhengig av forvaltninga, og som ikkje minst har tilstrekkelege
ressursar og kompetanse til å gjere jobben.
I 2017 har førebyggingseininga
hos Sivilombodsmannen fokusert særleg på innsette med psykiske lidingar
som oppheld seg i isolasjon på restriktive avdelingar i fengsel.
Dette er ei gruppe som ofte blir send fram og tilbake mellom fengselet
og spesialisthelsetenesta, og som ofte sit i langvarig isolasjon
når dei er i fengsel. Komiteen er samstemd i at oppfølginga for
denne gruppa må styrkast, spesielt når fengsla sjølve omtaler forholda dei
lever under, som umenneskelege, noko som er ganske sterk kost frå
fengsla sjølve. Vi er heilt einige med vurderinga til Sivilombodsmannen,
at dei innsette må få eit behandlingstilbod, og at isolasjonen må
avbrytast.
Det er spesielt urovekkjande at
førebyggingseininga har avdekt ein praksis der isolasjon ofte blir
brukt i tilfelle der det er avdekt sjølvmordsfare for den innsette.
Årsaka er ofte mangelfull bemanning og eit for svakt helsetilbod
i fengsla. Desse funna dokumenterer eit behov for auka bemanning
i fengsla og betre tilgang til helsehjelp for dei innsette.
Eit anna tema er forhold rundt
ECT, elektrosjokk. Det er spesielt at Sivilombodsmannen har avdekt
bruk av elektrosjokk utan samtykke frå pasienten i 2017, og ofte
utan å finne noka som helst form for lovheimel. Det er alvorleg.
Funna viser ein praksis der pasientar blir utsette for ein høg risiko
for umenneskeleg og nedverdigande behandling.
Omfanget i bruk av elektrosjokk
er stort – mykje større enn i alle fall eg var klar over. I fleire
av tilfella førebyggingseininga undersøkte, var det ikkje klart
om dei strenge vilkåra for bruk av nødrett var oppfylte.
Komiteen ønskjer derfor å understreke,
som Sivilombodsmannen, at nødrett aldri er eit tilstrekkeleg rettsgrunnlag
for å etablere eit behandlingsopplegg som strekkjer seg ut over
det som er nødvendig for å avverje ein akutt fare for helsa til
pasienten.
Vi meiner derfor at funna gir grunnlag
for å få på plass ei kartlegging av bruken av ECT på nødrett i sjukehusa
og ein ny gjennomgang av lovverket for å få slutt på ein situasjon
der praksis ikkje ser ut til å vere i tråd med føringane lova gir.
Sivilombodsmannen har også funne
at fleire sjukehus innan psykisk helsevern hadde ein omfattande
bruk av skjerming av pasientane sine. Dette var skjermingstiltak
som blir gjennomførte med så avgrensa menneskeleg kontakt at det
i realiteten utgjer isolasjon, og det utgjer ein høg risiko for
umenneskeleg og nedverdigande behandling. Dette er veldig urovekkjande,
og det blir ytterlegare urovekkjande når Sivilombodsmannen fann grunngivinga
for skjerming som gjennomgåande mangelfull i veldig mange tilfelle.
Her er derfor komiteen klar på at det må gjennomførast tiltak for
å sørgje for ein praksis som i størst mogleg grad førebyggjer risikoen
for umenneskeleg og nedverdigande behandling.
Eg vil elles takke komiteen for
godt samarbeid, og vise til at merknadene i saka er einstemmige.
Dag Terje Andersen (A) [15:48:47]: Takk til saksordføreren
for en god presentasjon og grundig gjennomgang av en enstemmig innstilling.
Jeg vil understreke det saksordføreren sa om den viktige rollen
Sivilombudsmannen har i det norske demokratiet. Norske innbyggere
skal, hvis de møter urimelig eller feil saksbehandling, ha mulighet
til å klage og få tatt sin sak opp på en skikkelig måte. Det er
viktig enten det er snakk om dekning av partskostnader, skattespørsmål,
som er omtalt i rapporten, eller byggesaker – det skal være riktig
behandling og likebehandling i det norske samfunnet.
Jeg vil knytte noen få kommentarer
til den andre delen av rapporten og ansvaret for å følge opp våre
forpliktelser med tanke på tortur og annen grusom, umenneskelig
eller nedverdigende behandling eller straff ved frihetsberøvelse.
Saksordføreren var også inne på dette. Jeg vil bruke to eksempler.
Det ene er innsatte med psykiske lidelser og de alvorlige – synes
jeg – funnene Sivilombudsmannen har pekt på, og som saksordføreren
allerede har vært inne på. Hensikten med at vi får denne rapporten
og behandler denne saken, er selvfølgelig at det må gjøre en forskjell.
I det tilfellet har vi gitt klart uttrykk for at når det gjelder
fengselsomsorgen, må vi ha flere ansatte og flere ressurser hvis
vi ikke skal ende i en situasjon der det med rette kan påpekes at
vi har kritikkverdige forhold i behandlingen av folk i norske fengsler.
Det gjelder både ansatte og helsehjelp.
Dette er det viktig at også fagkomiteene
følger opp når vi har den årlige budsjettbehandlingen. Vi har i noen
år diskutert effektiviseringskravene som har vært pålagt kriminalomsorgen
– og for så vidt også andre samfunnsområder – og påpekt at det i
hverdagen i realiteten blir kutt som går ut over kvaliteten på rehabiliteringen
av de innsatte. Så her venter vi oss en endring på bakgrunn av det
som sies, både fra Sivilombudsmannen og i innstillingen.
En annen sak jeg synes er skremmende
og alvorlig, er – som saksordføreren også var inne på – bruken av ECT,
altså elektrosjokkbehandling. Stortinget har hatt en klar intensjon
med lovgivingen, nemlig at den typen behandling bare skal skje med
samtykke, men det kan se ut som om noen har funnet en omvei ved
å kalle det «nødrett» og da allikevel foretatt den typen behandling. Det
første og viktigste man bør diskutere, er sannsynligvis ikke om
loven er god nok. Nei, her handler det om at helseministeren, overfor
de forskjellige underliggende sykehusene og helseinstitusjonene,
sørger for at dagens lov blir fulgt. Deretter får man eventuelt
diskutere om det er grunn til å diskutere loven på et annet grunnlag. Men
i utgangspunktet skal den vedtatte loven følges. Det er klart at
en så dramatisk behandling som dette innebærer, ikke kan være gjenstand
for individuell og lokal tilpassing av den intensjonen Stortinget
har slått fast gjennom lov.
Det er grunn til å takke Sivilombudsmannen
for et grundig arbeid. Vi setter pris på det bidraget det gir for
å ivareta en av våre flotte tradisjoner, nemlig at heller ikke fra
statens side skal innbyggere i Norge lide overlast.
Bente Stein Mathisen (H) [15:53:19]: Jeg vil også takke saksordføreren
for et grundig arbeid med denne saken. Det er en enstemmig komité
som har levert sin innstilling. Men jeg har også lyst til å komme
med noen kommentarer.
Sivilombudsmannen har en viktig
funksjon i samfunnet vårt, både for den enkelte borger og for samfunnet
som helhet. Gjennom Sivilombudsmannen får den enkelte innbygger
en mulighet til å få kontrollert gyldigheten og lovligheten av et
forvaltningsvedtak av en nøytral og uavhengig instans. Sivilombudsmannen
gjør et viktig arbeid når det gjelder å overvåke og kontrollere
at forvaltningen respekterer og sikrer menneskerettighetene. I den
forbindelse vil jeg understreke verdien av åpenhet i forvaltningen
og at offentlighetsloven forvaltes riktig. Sivilombudsmannen har
en viktig rolle i denne sammenheng.
I 2014 ble det hos Sivilombudsmannen
opprettet en forebyggingsenhet mot tortur og umenneskelig behandling
ved frihetsberøvelse. Dette kom som en følge av at Norge vedtok
å slutte seg til tilleggsprotokollen til FNs torturkonvensjon i
mai 2013. Norge har ved dette forpliktet seg til å forby, forebygge
og straffeforfølge all bruk av tortur og annen grusom, umenneskelig
og nedverdigende behandling eller straff. Sivilombudsmannen med
sin uavhengige rolle er et egnet organ til å påse at Norge følger
opp det vi har forpliktet oss til med hensyn til menneskerettigheter
og frihetsberøvelse.
Sivilombudsmannens forebyggende
funksjon er veldig viktig. Gjennom behandling av enkeltsaker bidrar
Sivilombudsmannen til holdningsendringer og ny praksis på veldig
mange samfunnsområder. Jeg har lyst til å nevne et par eksempler
innenfor psykiatrien som er nevnt i rapporten. Det er nevnt av flere
her.
Sivilombudsmannens forebyggingsenhet
har siden 2017 fokusert særlig på innsatte med psykiske lidelser som
oppholder seg i isolasjon på restriktive avdelinger i fengsler.
Dette er personer som ofte blir kasteballer mellom fengslet og spesialisthelsetjenesten,
og som ofte er i langvarig isolasjon i fengsel.
Sivilombudsmannens vurdering er
at syke innsatte må få bedre behandlingstilbud, og at unødig isolasjon må
avbrytes. Forholdene som disse menneskene lever under, er ofte umenneskelige
og bryter med konvensjoner som vi har forpliktet oss til. Komiteen
mener derfor det er viktig å styrke oppfølgingen av psykisk syke
fanger med kompetent helsepersonell.
I rapporten vises det til bruk
av elektrosjokkbehandling, eller ECT, uten pasientens samtykke –
en behandlingsform hvor pasienter utsettes for en høy risiko for
umenneskelig eller nedverdigende behandling. Det er et stort omfang
av bruk av ECT med begrunnelse i nødrett, og forebyggingsenheten
avdekket flere tilfeller hvor det var uklart om de strenge kriteriene
for bruk av nødrett var oppfylt. Derfor mener komiteen at disse
funnene bør gi grunnlag for å få på plass en kartlegging av sykehusenes
bruk av ECT-behandling på nødrett, og at lovverket må gjennomgås
for å få en slutt på en situasjon hvor praksisen ikke ser ut til
å være i tråd med lovens føringer.
Omfattende bruk av skjerming eller
isolasjon, som skjerming ofte er, og bruk av tvang på flere sykehus,
er også omtalt i rapporten. Skjermingstiltak som gjennomføres med
begrenset menneskelig kontakt, kan oppleves som frihetsberøvelse
og utgjør en høy risiko for umenneskelig og nedverdigende behandling.
Det er bekymringsfullt at gjennomgående mange funn vedrørende vedtak
om skjerming var mangelfullt begrunnet, og at personalet i varierende
grad var sammen med pasientene i sånne situasjoner. I komitémerknadene
er vi opptatt av at vedtak om skjerming må gjennomføres i tråd med
regelverket, og at det må sørges for en praksis som i størst mulig
grad forebygger risikoen for umenneskelig og nedverdigende behandling.
Det er flott at forebyggingsenheten
har utført så mange grundige besøk rundt om i landet. Besøkene bidrar
til viktig forebyggende arbeid når det gjelder håndhevelse av menneskerettigheter
i forhold til det Norge har forpliktet seg til. Det er veldig godt
å få høre at anbefalingene generelt blir fulgt opp på en grundig
og god måte.
Helt til slutt har jeg lyst til
å si at jeg synes det er veldig bra at vi har en helseminister som
så tydelig og så mange ganger har tatt til orde for å få redusert
tvangsbruk og skjerming i helsevesenet. Skjerming og bruk av tvang
er en form for frihetsberøvelse som kan oppleves som veldig nedverdigende.
Noen ganger er det nødvendig for den enkeltes sikkerhet eller andres
sikkerhet. Men det må kun brukes når det ikke er en annen mulighet.
Jeg vil i den forbindelse vise til at regjeringen har oppnevnt et
utvalg under ledelse av jusprofessor Bjørn Henning Østenstad som
skal foreslå en modernisering av tvangsregelverket. Utvalget skal
legge frem sitt forslag i løpet av dette året.
Nils T. Bjørke (Sp) [15:58:00]: Eg vil starta med å takka
saksordføraren. Eg er heilt einig i framstillinga hans av rapporten,
eg vil berre leggja til nokre punkt sjølv.
Byråkratiet veks med denne regjeringa.
Trass i at regjeringa har innført ei såkalla avbyråkratiserings-
og effektiviseringsreform, fortel tala at det motsette skjer. I statleg
sektor har det vorte 10 000 fleire tilsette dei fire siste åra under
denne regjeringa. Med stadig større byråkrati og  meir utfordrande
utforming av regelverket er det ei utfordring for innbyggjarane
å hengja med. Difor er Stortingets ombodsmann for forvaltninga viktig
som institusjon her i landet. Men enno er det ikkje slik at Sivilombodsmannen
er langt framme i tankane hjå folk som ynskjer å gje uttrykk for
misnøye med forvaltninga. Difor er eg litt usikker på om ein skal
ta det som eit positivt eller negativt teikn at talet på klagar
aukar. Ein kunne jo håpa at det ikkje var grobotn for klagar i forvaltninga
vår, men det er det tydelegvis.
Sivilombodsmannen nyt stor respekt
i forvaltninga – og slik skal det vera. Gjennom det siste arbeidsåret
har Sivilombodsmannen kome med klare døme på retningslinjer forvaltninga
har å retta seg etter i ulike saker. Me treng ein institusjon som
heilt fritt og ugildt kan gå inn i saker for å sjå om innbyggjarane
har fått det dei har krav på.
Eg vil i årsmeldinga særleg peika
på det arbeidet Sivilombodsmannen har gjort når det gjeld vedtak
utan namn på sakshandsamaren. Det er viktige moment å peika på,
og eg meiner det i rettstryggleikens namn er viktig at forvaltninga
i hovudsak har namnet til sakshandsamaren på avgjerder som er tekne
i forvaltninga. Me ser fram til det arbeidet Justisdepartementet
no går i gang med på dette området innanfor forvaltningslova.
Pengar er til bekymring for fattig
og for rik, song Vidar Sandbeck i Pengegaloppen. Sivilombodsmannen har
hatt eit arbeid knytt til skatte- og avgiftssaker. Eg er glad for
at sivilombodsmannen så klart i årsmeldinga seier at han er særleg
aktsam overfor urett som rammar mannen i gata i møte med skatteetaten
og ekspertane deira. Skattespørsmål er krevjande for  einskilde
som ikkje sjølv kan stilla med advokatar som krev høge honorar.
Difor har Sivilombodsmannen ei viktig rolle å spela her.
Sivilombodsmannen har initiativrett
til å dykka ned i saker dei vil sjå nærare på når det er viktig.
Gjennom klagene dei får på sitt bord, kan dei danna seg inntrykk av
kva slags saker innbyggjarane våre er misnøgde med. Førarkort og
retten til å ha eller ikkje ha førarkort er ei av dei sakene me
som stortingsrepresentantar stadig vekk møter når me treffer folk.
Den uroa Sivilombodsmannen gjev
uttrykk for, er noko me i Stortinget må ta med oss i det vidare
arbeidet for å sikra ei trygg forvaltning av desse sakene.
Så nokre ord om psykiatri og bruk
av uturvande tvang, ikkje minst i fengselsvesenet. Ein kan stilla
spørsmålet om stadig større fokus på større fengsel, der det vert
billigare for kvar enkelt plass, i staden for dei små, spesialtilpassa
soningsforholda, som Ulvsnesøy kan vera eit døme på, er med på å
gjera at ein bruker tvang. Det vert meir bruk av tvang som kanskje
ikkje hadde vore turvande dersom ein hadde meir spesialtilpassa soningsforhold.
Hans Fredrik Grøvan (KrF) [16:01:53]: Ombudsmannens oppgave
er å bidra til å sikre at det ikke øves urett fra den offentlige
forvaltning mot den enkelte borger. Ombudsmannen har også en viktig
oppgave i form av en forebyggende funksjon, for nettopp gjennom
sin behandling av enkeltsaker blir ombudsmannens rolle også av holdningsskapende
og praksisskapende karakter.
Saksordføreren har på en god måte
gjort rede for komiteens innstilling, så jeg skal ikke gå inn på
detaljene i den. Jeg vil bare understreke noen få forhold.
Jeg konstaterer at antall saker
de senere år har ligget noenlunde stabilt. Det var en liten økende
tendens, fra 2 987 i 2013 til 3 128 i 2016. For 2017 har det faktisk
vært en økning på hele 16 pst. Økningen har i hovedsak vært på saker
innenfor ombudsmannens kjerneområder.
Det er gledelig at det også i år
har vært en nedgang i ombudsmannens saksbehandlingstid. Det er det
grunn til å merke seg, med et klart positivt fortegn.
Sivilombudsmannen som institusjon
gjør et aktivt arbeid også for å bli bedre kjent i befolkningen.
Det synes vi er bra, og arbeidet ser også ut til å bære frukter.
Jeg vil samtidig gi skryt for at årsmeldingen i seg selv er et godt
pedagogisk stykke arbeid som viser virksomhetens arbeid på en god
og klargjørende måte. Allerede i den innledende presentasjonen ser
vi med all tydelighet Sivilombudsmannens viktighet og relevans.
Årsmeldingen viser at Sivilombudsmannen
blir respektert, også av forvaltningen. Det er bra. I all hovedsak blir
ombudsmannens vedtak lojalt fulgt opp av forvaltningsorganene. Det
er viktig og av stor verdi for dem som dette angår direkte, men
– jeg vil føye til – også for samfunnet som helhet.
Tortur og umenneskelig behandling
hører ikke hjemme i et sivilisert samfunn. Sivilombudsmannen har
her en viktig rolle. Gjennom bl.a. vår tilslutning til FNs torturkonvensjon
er vi forpliktet til å forby, forebygge og straffeforfølge all bruk
av tortur og annen grusom, umenneskelig eller nedverdigende behandling
eller straff. Vi er forpliktet til å etablere et nasjonalt forebyggingsorgan
som gir anbefalinger i arbeidet for å forhindre tortur og umenneskelig
behandling.
Det at Sivilombudsmannen har denne
rollen i Norge, oppleves som viktig og positivt. Det er bra at forebyggingsarbeidet
skjer i et uavhengig organ som det Sivilombudsmannen representerer.
I rapporten ser vi at det har blitt jobbet med flere viktige saker
innenfor helt sentrale temaer, slik som isolasjon av innsatte med
psykiske lidelser i norske fengsler, som flere har vært inne på,
bruk av ECT, eller elektrosjokk på folkemunne, og bruk av skjerming
av pasienter innenfor psykisk helsevern. Dette er ofte svært komplekse
temaer som krever høy kompetanse, og hvor det må gjøres krevende
vurderinger.
Ikke minst når det gjelder det
Sivilombudsmannen tar opp knyttet til isolasjonspreget skjerming
innen psykisk helsevern, møter vi noen problemstillinger som krever
innsikt og forståelse for de dilemmaer personalet står i. Det er
mitt inntrykk når jeg leser Dokument 4:1 at Sivilombudsmannen har
gjort kloke og viktige vurderinger i denne saken.
I Sivilombudsmannen har vi en uavhengig
og kompetent aktør som sørger for at den enkelte borger ikke utsettes
for urett fra forvaltningen. Det er en viktig funksjon å ivareta
i et demokrati, og begge rapportene som Stortinget nå har fått seg
forelagt, viser at funksjonen forvaltes og ivaretas på en god måte.
Presidenten: Flere
har ikke bedt om ordet til sakene nr. 5 og 6.
Innstilling
fra kontroll- og konstitusjonskomiteen om statsrådets protokoller
for tidsrommet 1. juli–31. desember 2017 (Innst. 383 S (2017–2018))
Presidenten: Ingen
har bedt om ordet.
Innstilling
fra utenriks- og forsvarskomiteen om Redegjørelse av utenriksministeren
og forsvarsministeren om kampen mot ISIL (Innst. 394 S (2017–2018))
Presidenten: Etter
ønske fra utenriks- og forsvarskomiteen vil presidenten foreslå
at debatten blir begrenset til 1 time og 10 minutter, og at taletiden
fordeles slik:
Arbeiderpartiet 15 minutter, Høyre
15 minutter, Fremskrittspartiet 10 minutter, Senterpartiet 5 minutter,
Sosialistisk Venstreparti 5 minutter, Venstre 5 minutter, Kristelig
Folkeparti 5 minutter, Miljøpartiet De Grønne 5 minutter og Rødt
5 minutter.
Videre vil presidenten foreslå
at det – innenfor den fordelte taletid – blir gitt anledning til
replikkordskifte med inntil syv replikker med svar etter innlegg
fra medlemmer av regjeringen.
Videre blir det foreslått at de
som måtte tegne seg på talerlisten utover den fordelte taletid,
får en taletid på inntil 3 minutter.
– Det anses vedtatt.
Anniken Huitfeldt (A) [16:08:02] (komiteens leder og ordfører
for saken): Aller først vil jeg takke de medlemmene av regjeringa
som har redegjort for oss om Norges deltagelse i kampen mot ISIL.
La det ikke herske noen som helst
tvil om at terrororganisasjonen ISIL har gjort seg skyldig i grusomme overgrep
mot sivilbefolkningen, først og fremst i Irak og Syria. I ISILs
brutale krigføring er uskyldige mennesker blitt brukt både som mål
og som middel. ISIL har spredd terror, frykt, intoleranse og hat.
Derfor har det vært riktig og nødvendig å bekjempe ISIL med et bredt
spekter av virkemidler, også militært.
På vegne av hele komiteen vil jeg
også rette en takk og anerkjennelse til den innsatsen norske soldater
gjør i internasjonale operasjoner. Vi får stadig tilbakemeldinger
om kvaliteten på de norske soldatene og anerkjennelse for innsatsen
som legges ned, ofte under svært krevende forhold.
Flertallet i komiteen, medlemmer
fra de fire opposisjonspartiene, har vært opptatt av å løfte diskusjonen om
Norges deltagelse i internasjonale operasjoner opp i offentligheten.
Komiteens mindretall, regjeringspartienes representanter, har vært
opptatt av at i vår statsskikk er utenrikspolitikken regjeringas
ansvar, innenfor overordnede retningslinjer, prinsipper og lover
vedtatt på Stortinget. Det er vanskelig å være uenig i det – det
er jeg også enig i. Utenrikspolitikken er Kongens prerogativ. Men
da må også Stortinget kunne debattere nettopp de overordnede retningslinjene
og prinsippene i utenrikspolitikken, ikke minst i spørsmålet om
Norges deltagelse i internasjonale militære operasjoner.
Den utvidete utenriks- og forsvarskomité
er et organ for konsultasjon mellom regjering og storting. Det er
i utgangspunktet en god ordning. Men bl.a. evalueringen av den norske
innsatsen i Afghanistan har tydelig påpekt behovet for mer åpenhet
og diskusjon om Norges militære utenlandsoppdrag. Fra Arbeiderpartiets side
tok vi derfor initiativ til at disse to redegjørelsene skulle holdes
for Stortinget og debatteres i plenum, slik det også ble gjort gjennom
statsministerens redegjørelse i november 2016 om Norges bidrag i
kampen mot ISIL.
Det er ingen motsetning mellom
å diskutere dilemmaer og utfordringer i internasjonale operasjoner
og å støtte opp om våre norske soldater ute. Nye operasjoner i framtida
vil ventelig ligne på det vi nå har i Irak. Det handler om å trene
og styrke landets egne sikkerhetsstyrker, og ikke nødvendigvis delta
selv i den aktive bekjempelsen av terrorgrupper.
Norge deltok ikke i Irak-krigen
i 2003, og tidligere statsminister Kjell Magne Bondevik skriver
i sine memoarer om hvordan han som statsminister var rede til å stille
kabinettsspørsmål internt i egen regjering, med både utenriksminister
og forsvarsminister fra Høyre, for å hindre at regjeringa gikk inn
for norsk deltagelse i Irak-krigen. Arbeiderpartiet var på Bondeviks
side. Store deler av konfliktbildet i dagens Irak har opphav i den
vanskelige situasjonen som oppsto etter invasjonen i 2003. Samtidig
er det også mulig å argumentere for at da amerikanske styrker ble
trukket ut fra Irak under president Obama, skjedde det for raskt
og etterlot seg et sikkerhetsvakuum som indirekte skapte rom for
ISILs framvekst. En for rask uttrekning utgjør en mulig fallgruve
for militære utenlandsoperasjoner.
På den helt andre siden er det
også en alvorlig fallgruve at slike operasjoner mangler en konkret
og reell exit-strategi, slik at såkalt mission drift gjør seg gjeldende,
og at operasjonen ender med å bli videreført mye lenger enn det
som er nødvendig. Opprinnelig hadde Norges bidrag i den internasjonale
koalisjonen mot ISIL en klar exit-strategi. Målet var territoriell
bekjempelse av ISIL. Per i dag er det i stor grad oppnådd. Når vi
fra Arbeiderpartiets side likevel mener at det er riktig å videreføre
et norsk militært bidrag i Irak, er det fordi det fremdeles er skjøre
sikkerhetssituasjoner i dette landet som tilsier at det er behov
for å styrke og støtte irakiske sikkerhetsstyrker i det videre arbeidet
for å stabilisere landet. Men jeg vil også benytte anledningen til
å oppfordre regjeringa til å definere en tydeligere, konkret exit-strategi
for det norske bidraget.
Oppdraget vi hittil har gjennomført,
har ikke vært uproblematisk, bl.a. fordi de irakiske regjeringsstyrkene de
siste årene delvis har hatt andre målsettinger enn kun å bekjempe
ISIL. Det gjelder også for de andre gruppene vi har trent i denne
regionen. Fra Arbeiderpartiets side forutsetter vi at treningen
norske styrker har gjennomført, har vært i tråd med det mandatet
regjeringa i Stortingets organer har redegjort for innholdet i.
I dette nye oppdraget er faren
til stede for at det kan oppstå militære konfrontasjoner mellom
dem vi trener, og lokale sunni-grupper. Dessuten vet vi at skillelinjene mellom
irakiske regjeringsstyrker og sjia-milits kan være utydelige. Det
er også en risiko for at konfliktene mellom Iran og Saudi-Arabia
tilspisses inne på irakisk territorium. Norge har all interesse
av å dempe slike konflikter på irakisk territorium.
Det er også et viktig spørsmål
hvem vi velger å samarbeide med, hvilke enkeltland, allianser og
organisasjoner vi knytter oss sterkest til. Vårt samarbeid med amerikanerne
er godt, men det finnes også argumenter for at vi bør styrke samarbeidet
med andre land. Etter min vurdering bør vi nå øke vår deltagelse
i relevante FN-operasjoner for å styrke den multilaterale innsatsen for
fred og sikkerhet.
Fra Arbeiderpartiets side støtter
vi dette nye oppdraget i Irak, men vi vil oppfordre regjeringa til
å definere en tydelig exit-strategi, og i det større bildet til
å bidra til mer åpenhet og offentlig diskusjon om Norges deltagelse
i internasjonale operasjoner.
Christian Tybring-Gjedde (FrP) [16:15:24]: La meg aller først
få takke utenriksministeren for en god redegjørelse av utviklingen
i krigen mot ISIL og ikke minst Norges bidrag.
Før man diskuterer strategi om
hvordan man skal vinne en krig, er det avgjørende å være bevisst
på hva og hvem man ønsker å bekjempe. Krig mot terror er en edel målsetting,
men den er like uklar som den er selvsagt, og den er like lite målbar
som den er tvingende nødvendig. Hovedutfordringen er imidlertid
ikke mobiliseringen og viljen til å vinne, men at man vet hvem,
eller hva, man kriger mot.
Krigen mot Den islamske staten
Irak og Levanten, eller ISIL, er ikke en krig i klassisk forstand.
Koalisjonens styrker skal forhindre at ISIL får gjenopprettet sitt
kalifat og er derfor en territoriell krig, men den er i enda sterkere
grad en krig med våpen mot religiøs fanatisme.
Demokratiske regimer har bekjempet
totalitære regimer tidligere, men denne krigen er annerledes og
mer kompleks. Det skyldes at en militær seier over ISIL vanskelig
vil kunne defineres. Vi vil ikke oppleve en kapitulasjon. Krigen
er en kamp mot bestialsk religiøs ekstremisme, en ekstremisme som
finnes i ulike valører i hele regionen. En eventuell militær seier
over ISIL vil ikke bli erstattet av en demokratisk, sekulær stat
basert på frihetsverdier. Representanter for slike krefter er marginale
i disse områdene. Nedkjempelse av et militært ISIL vil bli erstattet
av et noe mindre åpenlyst og åpenbart undertrykkende regime. Landene
og de etniske grupperingene i regionen slutter i ulik grad også
opp om konservativ islam. Og til tross for at alle krigførende parter
i hele området hevder at kampen mot ISIL er deres fremste oppgave,
ser vi tendenser til at kampen for å beholde – eller utvide – eget
territorium kan stå vel så sentralt.
Det er liten tvil om at ISIL bidrar
til sekterisk splittelse, slik utenriksministeren refererte til.
Det er derfor viktig å ha en klar forståelse av hva dette begrepet
innebærer. ISIL har naturlig nok et negativt syn på dem som ikke
har sluttet seg til ISIL, slik «sekterisk» er definert, men ISIL
er ikke en spesiell sekt eller konfesjon, slik definisjonen av «sekterisk»
også viser til. ISIL ønsker å gjenopprette et kalifat som innrettes
og baseres på bokstavtro lesning av Koranen. ISIL henter med andre
ord sin overbevisning og inspirasjon etter befaling fra Allah og Allahs
sendebud.
Kampen mot det vi i dag definerer
som radikalisering, er derfor en kamp mot bokstavtro lesning av
Koranen, og av hadithene, eller «lovens røtter», slik det også er
definert – med andre ord en kamp mot ekspansjon av en fanatisk,
undertrykkende religion. ISIL legger ikke skjul på dette. Organisasjonen
har en uttalt ambisjon om å innlemme stadig større områder i sitt
kalifat.
Vårt mål er å unngå at muslimer
i nærområdene – og i Vesten – lar seg inspirere av ISILs propaganda
og organisasjonens garantier om at martyrdøden i en væpnet kamp
mot de vantro vil gi evig frelse. Det er også en kamp for å få unge
muslimer til å ta avstand fra lovgivning og straffeutmåling basert
på sharia og heller omfavne demokratiets sekulære rettsregler. Da
er det viktig at muslimer i Vesten slår røtter i vår demokratiske
kultur og samtidig evner å adoptere våre frihetsverdier.
Som statsråden viste til, er krigen
mot ISIL basert på et vedtak i FNs sikkerhetsråd, og at det var
dette vedtaket som gjorde at Norge sluttet seg til koalisjonen for
å bekjempe ISIL. Krigen mot ISIL har nå vart i snart fire år, og
det er tydelig at krigstretthet er i ferd med å sige inn. Nasjonenes
aksept for å miste soldater i en krig hvor seier vanskelig lar seg
definere, og som heller ikke vil skape stabilitet, blir stadig mindre.
USAs signal om at de kan komme til å trekke sine styrker ut av Syria
og avslutte kampen mot ISIL, kan være et signal om at krigens dynamikk
er i endring.
USAs president Donald Trump har
uttalt: «We’re knocking the hell out of ISIS. We’ll be coming out
of Syria very soon. Let the other people take care of it now.» Og
videre: «We’re going to get back to our country, where we belong,
where we want to be.» Trumps logikk kan synes enkel, men den har
åpenbart appell i egen befolkning. Spørsmålet mange stiller seg,
er derfor hvorfor man skal ofre amerikanske liv i en krig ingen
ser noen ende på, og hvor ingen i realiteten vet hvem fienden er
– eller hvem fremtidens fiende er.
Det grunnleggende spørsmålet er
om det i det hele tatt er Europas og USAs oppgave å fjerne diktatorer
og støtte den ene eller andre gruppen i disse områdene. Dette kan
man selvsagt synse om i etterpåklokskapens lys. Skulle USA gjøre
alvor av å trekke sine styrker ut av Irak, vil dette skape en helt
ny dynamikk i krigen mot ISIL. Den øvrige koalisjonen vil da være
nødt til å revurdere både strategi og videre deltakelse. Man sier
ofte at det er viktig å bekjempe dem der de er, slik at de ikke
kommer til oss. Det er muligens korrekt, men det er også en innrømmelse
av at ekstrem og fundamentalistisk islam truer Vestens trygghet
og sikkerhet. Det er svært dramatisk.
Utenriksministeren refererte til
en rekke gode og fornuftige tiltak Norge utfører i vårt bidrag til
bekjempelsen av ISIL, alle godt fundamentert på det som er oppdraget
og mandatet den internasjonale koalisjonen har. Norge er videre
en høyt verdsatt partner. Norge har også soldater med god kampevne
og høy integritet. Det er noe Norge bør være stolt av og verdsette
høyt. Våre tjenestegjørende soldater fortjener vår respekt ute og vår
takknemlighet og støtte når de kommer hjem.
Liv Signe Navarsete (Sp) [16:21:56]: Først takk til statsrådane
for gode og veldig nyttige utgreiingar om ei vanskeleg sak. Me skal
òg vere veldig takknemlege for dei som reiser ut. Sjølv om Senterpartiet
har vore ueinig i at me skulle stille med soldatar i denne operasjonen, står
me sjølvsagt likevel skulder ved skulder bak dei og støttar dei
som har reist, som gjer ein så god jobb som omstenda tillèt.
Det er viktig med ein offentleg
debatt om dei overordna prinsippa i utanrikspolitikken. Det er òg
viktig med ein offentleg debatt omkring i kva grad Noreg skal delta
i operasjonar i ulike delar av verda utanfor det området som omhandlar
NATO, og der me er ein alliert og naturleg medspelar.
Utgreiingane frå statsrådane i
ope storting medverkar til at me får ein opnare debatt og òg kan
få meir informasjon ut til folk flest – noko som legg grunnlag for ein
offentleg debatt om dette. Senterpartiet meiner at om regjeringa
ynskjer å sende norske styrkar i væpna konflikt utanfor grensene
til NATO, må det forankrast i Stortinget. Dagens ordning med konsultasjon
under den utvida utanriks- og forsvarskomiteen sikrar, etter Senterpartiets
meining, ikkje eit godt nok ordskifte for å ta slike avgjerder,
og sikrar heller ikkje tilstrekkeleg demokratisk forankring.
Senterpartiet har fleire gonger
spurt om regjeringa har kontroll på kven norske soldatar trenar,
om desse gruppene kan vende seg mot oss og våre allierte ved seinare
høve, og kva som er tidslinja og exit-strategi. Det har vore svært
vanskeleg å få tydelege svar på dette.
Me har òg ei anna side ved utanlandsoppdraga.
Det går på forsvarssjefens åtvaring mot at Noreg deltek i svært
mange utanlandsoppdrag på ein gong. Han åtvarar mot at det kan gå
ut over tilgjengelege ressursar for Forsvaret i Noreg. Eg vil peike
på at hovudoppgåva til Forsvaret er å forsvare norsk territorium.
Noreg må alltid prioritere den nasjonale forsvarsevna og ikkje gi
frå seg militære styrkar til internasjonale operasjonar utanfor
NATO utan forankring i FN-pakta og eit klart FN-mandat og utan ei
forankring i Stortinget.
Senterpartiet er positiv til at
Noreg har ei betydeleg rolle i å skaffe midlar til humanitært arbeid
i Syria sjølv om behova framleis er enorme. Noreg er ikkje ei stor
militærmakt, men me kan kanskje kallast ei humanitær stormakt. Me
har bidrege vesentleg til det humanitære arbeidet, og frå Senterpartiets
side vil me innstendig be om at det er den linja me òg skal føre
vidare framover. Diplomati, det at me har ei eiga fri stemme i den
internasjonale samtalen, kan bidra til løysingar og positive prosessar.
Å vere med og sikre midlar til humanitært arbeid bør vere Noregs
rolle mykje meir enn å stille med soldatar og militært materiell
i situasjonar der me rett og slett verken ser enden på krigen eller
eigentleg greier å vere heilt sikre på om dei me trenar, er dei
som òg vil stå last og brast med våre allierte og oss sjølve i tida
som kjem.
Operation Inherent Resolve er ein
vanskeleg operasjon. Ein har til dels lukkast med å få ISIL på retur,
men dessverre er det framleis store konfliktar og eit uoversiktleg
landskap ein styrer i. Me registrerer at fleirtalet ynskjer å sende
nye kontingentar inn i dette området og etterlyser ein tydeleg strategi,
både for kven me trenar, og kva dei gruppene vil kunne bety for
oss og ikkje minst for ulike kampar internt i sine land framover.
Veit me eigentleg kven me trenar? Og er det ein tydeleg exit-strategi?
Det bør Stortinget kunne forlange å få svar på.
Audun Lysbakken (SV) [16:27:10]: Det er bred enighet i Stortinget
om at den blodige terrorismen og den brutale undertrykkingen som
terrorgruppen ISIL står for, må bekjempes. Vi er også, uavhengig
av ståsted knyttet til deltakelse i denne militæroperasjonen, enige om
å anerkjenne og takke de norske soldatene som har blitt sendt ut.
Vi er likevel der at vi trenger
en grundig debatt om de politiske vedtakene som har ført Norge inn
i de ulike krigene i Midtøsten, og nå sist gjennom treningsoppdrag
i Syria og Irak. Erfaringene med norsk militær deltakelse i Midtøsten
er ikke gode. Erfaringene med USA-ledede koalisjoner i Midtøsten
er ikke gode. Det er – har det vist seg gjennom denne redegjørelsen
og debatten etter den – grunn til å sette store spørsmålstegn ved
hva Norge oppnår, og hvem Norge allierer seg med, i disse krigene.
Derfor er vår konklusjon at Norge
i dagens situasjon ikke bør spille en militær rolle i Midtøsten.
Vi fremmer derfor forslag i dag om umiddelbart å avslutte den norske
deltakelsen i Operation Inherent Resolve.
En viktig ting å ta tak i i dag
er mangelen på kontroll med hvem Norge samarbeider med. Vi har tidligere vært
bekymret over den store graden av kontroll vi må kunne anta at USA
har hatt knyttet til utvelgelse av samarbeidspartner, og Norges
begrensede innflytelse. I svarbrevet av 29. mai på spørsmål fra
undertegnede om regjeringen kjenner til menneskerettighetsbrudd
begått av norsktrente styrker, fikk vi til svar at regjeringen kjenner
til én alvorlig episode. Det er informasjon som er delt med Stortinget
i fora som offentligheten ikke har tilgang til. Jeg vil understreke
at det hadde vært sterkt ønskelig med en mer åpen informasjon om
dette. Det er avgjørende at regjeringen strekker seg så langt som
mulig for å dele informasjon med offentligheten, fordi det er den
eneste måten vi kan få en opplyst debatt om disse utrolig viktige
spørsmålene på. Spørsmålet om kontroll med hvem vi trener, har vært
et nøkkelspørsmål i debatten om hvorvidt det var klokt eller ikke
klokt å gå med militært i Operation Inherent Resolve.
Jeg mener at den saken som er nevnt
her, belyser spørsmålet om mangel på kontroll. Så fikk vi i tillegg denne
uken en ny sak i avisen Klassekampen, der det blir framsatt en historie
om en annen episode som skal ha ført til at to mennesker døde. Forsvarsdepartementet har
sagt at de ikke har kjennskap til episoden. Jeg håper at forsvarsministeren
har undersøkt dette til dagens debatt.
Vi mener at deltakelsen i Operation
Inherent Resolve bør evalueres, i tråd med det som nå har blitt
en god praksis knyttet til både Afghanistan og Libya, og fremmer
forslag om det.
Jeg mener at det var feil av forsvarsministeren
å utelate informasjon om denne alvorlige episoden i sin redegjørelse
2. mai. Jeg mener det er – også på det veldig begrensede nivået
som regjeringen har valgt å dele informasjon på til nå – viktig
informasjon. Vi kan ikke komme i en situasjon hvor bare de positive
tingene ved regjeringens politikk blir vist fram, og ikke de negative. Derfor
må regjeringen strekke seg så langt den overhodet kan, for også
å få fram informasjon som kan være negativ for regjeringen.
Vi har i løpet av de ukene denne
debatten har gått, også diskutert spørsmålet om de norsktrente styrkene kan
ha kjempet mot andre enn ISIL, noe som i så fall ville vært et klart
brudd med det mandatet som regjering og storting har vært enige
om. Jeg sendte brev om dette 20. april. Det tok en måned og åtte
dager for forsvarsministeren å svare, og da svaret kom, var det
ikke et klart svar. Først 7. juni kommer det et svar som sier:
«Regjeringen har ikke mottatt rapportering
om at norsk trente styrker har kjempet mot andre enn ISIL slik det
hevdes av Klassekampen.»
Jeg mener summen av utelatelse
av viktig informasjon i redegjørelsen og tregheten og uklarheten
i svar på spørsmål fra Stortinget gjør at det er på sin plass å
fremme et forslag om kritikk av forsvarsministeren, og gjør – i
tråd med innstillingen – det.
Jeg vil ta opp de tre forslagene
SV har fremmet i innstillingen.
Presidenten: Representanten
Audun Lysbakken har tatt opp de forslagene han refererte til.
Knut Arild Hareide (KrF) [16:32:37]: Eg vil òg starte med
å takke utanriksministeren og forsvarsministeren for gode utgreiingar.
ISIL har gått fram med ein brutalitet
og råskap som har sjokkert verda. Handlingane og haldningane til
terroristane har ført til at millionar av menneske har flykta frå
heimane sine, mange er drepne, og sivilbefolkninga har blitt utsett
for ufattelege lidingar. Rapportane fortel om tortur, overgrep og
om menneske som er førte inn i slaveri. Verda blei òg vitne til
eit grufullt folkemord på jesidiar, kristne og andre religiøse og
etniske minoritetar i Irak og Syria.
I juni 2014 erklærte ISIL eit globalt
kalifat – den såkalla islamske staten – og i løpet av 2016 var IS
aktiv i 18 land over hele verda, med nye greiner bl.a. i Mali, Egypt, Somalia,
Indonesia og på Filippinane. IS har òg tatt på seg ansvaret for
terrorangrep i ei rekkje land, inkludert Tyrkia, Egypt, Belgia,
Tyskland, Frankrike og USA.
Terrorgruppa kontrollerte etter
kvart betydelege landområde i Syria og Irak og fekk store inntekter
ved sal av olje frå dei områda dei hadde tatt kontroll over. Det
kom framandkrigarar frå over 80 land for å slutte seg til det nyetablerte
kalifatet, òg fleire nordmenn reiste for å slutte seg til ISIL.
Desse framandkrigarane er ikkje berre eit problem for regionen,
men utgjer ein sikkerheitstrussel internasjonalt. Det er fare for
at ekstremistar som er rekrutterte og trente av IS, vil kunne utføre
terror når dei drar tilbake til heimlanda sine. Her er det viktig at
Noreg får på plass nødvendige og førebyggjande tiltak.
Overgrepa mot minoritetar som jesidiane
og framrykkinga til nye område for terrorstaten bidrog til at USA
starta luftangrep mot ISIL i august 2014. USA tok òg initiativ til
ein brei koalisjon mot ISIL i Irak og Syria.
Noreg bestemte i 2016 å sende eit
norsk bidrag til koalisjonen, med 120 offiserar for å hjelpe til
med kapasitetsbygging av lokale styrkar i Irak. Seinare sende me òg
60 personell, til trening og rådgiving av og støtte til lokale syriske
grupper som kjempar mot ISIL i Syria.
Kristeleg Folkeparti støtta dei
norske militære bidraga. Det var inga enkel avgjerd, men ei avgjerd
me står ved, ikkje fordi me trur at den grunnleggjande utfordringa
kan løysast kvikt og enkelt med militære middel, men ut frå ei tru
på at det var nødvendig å gripe inn for å stanse ISIL frå å utvide
terrorregimet sitt, stanse terroren mot sivilbefolkninga og hindre
at krigen blei enda meir omfattande. Noreg tok på seg eit stort
ansvar ved å bidra, men ansvaret ved å si nei ville vore enda større.
Irak bad om bistand til å forsvare
seg mot ISIL. Denne oppmodinga om bistand til kollektivt sjølvforsvar
i samsvar med artikkel 51 i FN-pakta utgjorde den folkerettslege
forankringa for Noregs bidrag. FNs sikkerheitsråd har òg oppfordra
medlemene om å setje i verk nødvendige tiltak for å møte trusselen
frå ISIL og dessutan utrydde fristadene deira i Syria og Irak.
Noreg har gjennom sine bidrag medverka
til at IS har blitt sigra over raskare enn dei elles ville blitt.
I dag er IS blitt drivne tilbake frå 98 pst. av dei områda dei ein gong
kontrollerte. Men sikkerheitssituasjonen i Irak er framleis skjør.
Det er difor behov for at norske styrkar framleis bidrar til å styrkje
irakiske sikkerheitsstyrkar i arbeidet for å stabilisere landet.
Det er eit langsiktig arbeid som
står att for å skape fred og stabilitet i regionen. Erfaringane
frå Irak og bombinga av Libya viser at militære sigrar ikkje garanterer for
ei betre framtid for landa det gjeld. Store område, ikkje minst
storbyar som Mosul, må byggjast opp igjen frå ruinane. Internt fordrivne
må få tryggleik til å flytte tilbake og moglegheit til å byggje
opp igjen heimane sine. Dei siste lommene under IS-kontroll må òg
sigrast over. Sjølv om ISIL er drivne tilbake, har dei framleis evne
og vilje til å destabilisere og å utføre terrorangrep i og utanfor
regionen.
Eg vil til slutt understreke poenget
til representanten Navarsete, som peikte på det humanitære bistandsarbeidet.
Millionar er avhengige av humanitær bistand, både i Irak og i Syria.
Her kan Noreg utgjere ein forskjell i tida framover.
Bjørnar Moxnes (R) [16:38:07]: Alle partier støtter helhjertet
kampen mot IS. Uenigheten dreier seg om noe helt annet.
Den 2. mai holdt statsrådene redegjørelse
om Norges deltakelse i Operation Inherent Resolve. Der viste statsrådene
nok en gang det som er blitt regjeringens varemerke i denne saken:
unnvikende og manglende svar på grunnleggende spørsmål om hvordan
det norske folks skattepenger og Norges begrensede forsvarsmidler er
blitt brukt i Syria. I dag er status følgende: Regjeringens forsikring
om at norske styrker bare har trent grupper som utelukkende har
slåss mot IS, er trolig ikke riktig.
Regjeringens egen vurdering om
at det norske oppdraget ikke var folkerettsstridig, er trolig heller
ikke riktig, og mye tyder nå på at norsktrente styrker kan ha angrepet
og drept sivile og på andre måter brutt folkeretten og menneskerettighetene
i løpet av perioden som det norske oppdraget varte. At Erna Solberg
ikke engang vil fortelle hvilke opprørsgrupper som ble støttet og trent
med norske forsvarsmidler, vitner om en regjering som innser at
sannheten om dette oppdraget ikke tåler dagens lys.
Jeg vil minne om at det er verken
regjeringens egne penger eller egne soldater som er sendt for å
bidra til en tvilsom USA-ledet intervensjon, det er det norske folkets
skattepenger og hele Norges begrensede forsvarsmidler som regjeringen
har brukt. I et demokrati er det ikke opp til regjeringen selv å
bestemme om folk skal få vite hvordan ressursene og militærmakten
forvaltes. Derfor er vi fornøyd med at vi fikk gjennomslag for forslaget
om at Syria-redegjørelsen må tas videre i Stortinget, og ikke legges
død etter redegjørelsen 2. mai, slik det lå an til i utgangspunktet.
Men vi må fortsatt etterspørre svar på viktige spørsmål som er forelagt
regjeringen mange ganger, både i skriftlig form fra meg og fra andre på
Stortinget i spørretimen, under redegjørelsen og fra media, men
som regjeringen foreløpig har valgt ikke å svare på.
Mye tyder på at en av gruppene
Norge har trent, er den som kalles Den revolusjonære kommandohæren, MaT.
Tre syriske kilder, deriblant MaTs øverstkommanderende, uttalte
til Klassekampen 17. april at de hele tiden har vært helt åpne på
at deres mål er regimeskifte. UD har uttalt at det norske oppdraget
ikke var folkerettsstridig så lenge man trente opprørsgrupper som ikke
sloss for regimeskifte.
Så vedgikk forsvarsministeren 29. mai
at norsktrente styrker var involvert i en alvorlig episode i tidsrommet
det norske oppdraget varte, men vil ikke redegjøre åpent for hva
episoden besto i.
Denne uken leste vi i Klassekampen
at soldater fra en norsktrent gruppe, påstås det, skal ha drept
en far og sønn i en flyktningleir nær basen der det norske treningsoppdraget
skal ha foregått. Derfor er det en rekke spørsmål som jeg håper
vi kan få tydelige svar på i dag fra statsrådene. Det første er
et svar på hvilke væpnete grupper som er blitt trent av norske soldater
i oppdraget. Det andre er hvorfor regjeringen har fortalt Stortinget
at de norske styrkene bare skulle trene grupper som kjempet mot
IS, når selv lederen for en antatt norsktrent gruppe sier at de
hele tiden har hatt regimeskifte som sitt uttalte mål, og om man
fortsatt vurderer det å trene grupper for regimeskifte som å være
i strid med folkeretten.
Jeg vil også be om å få et svar
på hva den alvorlige hendelsen som ble nevnt, gikk ut på, og om
regjeringen har tenkt å undersøke påstanden i Klassekampen denne uken
om at styrkene, trent av norske styrker, kan ha drept sivile i en
flyktningleir. Vil regjeringen undersøke det og komme til bunns
i hva som har skjedd i den saken og orientere om det i Stortinget,
eller vil regjeringen ikke gjøre noe med det?
Med det tar jeg opp Rødts forslag
i saken.
Presidenten: Representanten
Bjørnar Moxnes har tatt opp de forslagene han refererte til.
Michael Tetzschner (H) [16:43:15]: Forrige innlegg inneholder
mange invitasjoner til avsporinger. Jeg kan kanskje nøye meg med
å si at det i hvert fall er ett hensyn som er overordnet bekjempelsen
av IS, når det gjelder Rødts bidrag, og det er anklager og myteskaping mot
den norske utenriksledelsen og forsvarsledelsen.
Derimot har jeg i debatten fanget
opp det man må kunne tillate seg å si er en bred tilslutning til
det norske engasjementet. Det er enighet om at ISIL representerer en
krigføring og grusomme overgrep mot sivilbefolkningen som savner
sidestykke, i hvert fall etter annen verdenskrig. Det bringer oss
over i en diskusjon om hva Norge kan bidra med, nettopp fordi man
også ser at internasjonal terrorisme har forgreninger og truer sivilbefolkningen
i de vestlige land. Det har også en sikkerhetsbetydning i våre land.
Det er begrunnelsen for at vi deltar
i en internasjonal koalisjon, som aldeles ikke er noe haleheng til
USA, men som består av 75 suverene stater, demokratier, og som agerer
på bakgrunn av et sikkert mandat gitt av FNs sikkerhetsråd.
Det betyr ikke, som et flertall
uttaler i innstillingen, at man ikke også skal være åpen om at enhver
involvering med makt på et område i et annet land – selv om det er
etter invitasjon, som i Irak, og det er ut fra et folkerettslig
mandat – skaper dilemmaer som vi må være åpne om. Men det betyr
ikke at vi skal føre debatten på en måte som gjør at vi i detaljeringsgrad
setter våre styrker ute, eller de i koalisjonen som eventuelt går
inn og overtar posisjoner etter norske styrker, i reell fare.
Jeg må si at jeg, da vi arbeidet
med innstillingen til Stortinget, forundret meg over at vi ikke
i større grad hadde kunnet samle oss om felles merknader. Men jeg vil
si at innleggene som er holdt av representantene Navarsete og Hareide
i dag, gir uttrykk for nettopp det også regjeringspartiene og våre
fraksjoner i komiteen mener.
Det folkerettslige grunnlaget har
jeg vært inne på, og det er ikke slik at de norske styrkebidragene
er uten nasjonal kontroll. Styrkebidragene styres gjennom løpende
beslutninger i statsråd. De justeres i forhold til endringene på
bakken og i samsvar med behovene innenfor koalisjonen og hvordan
fremgangen – for det er det man kan berette tilbake om – skrider
frem.
Engasjementsreglene, som er reglene
om når de norske styrkene kan bruke makt, etterfølges. De er fastsatt
nasjonalt av forsvarsministeren og er i tråd med den beste internasjonale
praksis. På disse områdene vil man selvfølgelig alltid kunne problematisere.
På noen av innleggene virker det som om man ikke kjenner til hva
som er realiteten i forbindelse med innsats. Selv om det norske
styrkebidraget er konsentrert geografisk om baser, opptrening og
støttebidrag og i mindre grad om skarpe operasjoner, må man selvfølgelig,
hvis man skal bli respektert av sine koalisjonspartnere, være med
ut og – under hensyntagen til minimert risiko for norsk personell
– være en del av det operative når man selv blir angrepet. Dette
er også helt innenfor folkeretten.
Jeg vil på dette punkt nøye meg
med å si at de redegjørelsene vi har fått fra henholdsvis utenriksministeren og
forsvarsministeren, er i tråd med Stortingets forutsetninger. Hvis
man finleser innstillingen, selv om partiene har ønsket å bruke
sine egne ord, bekrefter debatten her i dag at det er et bredt engasjement
rundt det norske bidraget, ved siden av de humanitære innsatsene,
og at våre styrker ute har stor hjemlig forankring i dette storting.
Tone Wilhelmsen Trøen hadde
her overtatt presidentplassen.
Utenriksminister Ine M. Eriksen Søreide [16:48:43]: La meg
først takke komiteen for en grundig innstilling, og også for det
jeg oppfatter som en bred støtte i Stortinget til den samlede innsatsen
i kampen mot ISIL. Innstillinga viser mange av de sentrale utfordringene
og problemstillingene vi står overfor. Jeg vil også vise til redegjørelsen
jeg holdt 2. mai, for noe mer utfyllende informasjon om disse temaene.
Koalisjonen vi er en del av, som
består av 75 stater og organisasjoner, har i løpet av relativt kort
tid hatt betydelig framgang i kampen mot ISIL. I juni 2014 erklærte ISIL
det såkalte kalifatet for opprettet, og la by etter by under sitt
terrorstyre, begikk grusomme overgrep mot sivilbefolkningen og sto
bak svært mange drap. Fire år senere, og med solid lokal forankring,
er koalisjonen nå nær ved å nedkjempe ISIL territorielt. Som regjeringa tidligere
har uttrykt: Målet er å frata ISIL den territorielle kontrollen
og hindre at de på ny får fotfeste. Vår støtte til anti-ISIL-koalisjonen
har bidratt til at ISIL i dag er betydelig svekket, og at mennesker
som har levd under grusomme forhold, nå sakte får hverdagen tilbake.
Jeg vil understreke det jeg sa
i redegjørelsen. Kampen mot ISIL er ikke over. Det er fortsatt behov
for både sivil og militær internasjonal innsats i både Irak og Syria. Irak
er i dag i en sikkerhetsmessig og politisk overgangsfase. Irakiske
styrker har gjort en betydelig innsats, men trenger fortsatt internasjonal
bistand for å bekjempe ISIL. I kjølvannet av parlamentsvalget som
ble holdt 12. mai, pågår det nå regjeringsforhandlinger. Det kom senest
i dag morges signaler om at det kan bli nye koalisjoner, og det
kommer til å få mye å si for viljen og evnen til å løse de underliggende
årsakene til ISILs framvekst. Sammensetningen av den nye regjeringa
vil påvirke hvordan Irak vil stille seg til videre vestlig militær
tilstedeværelse.
Norge har i mange år, også før
vi sendte styrkebidrag til anti-ISIL-koalisjonen, understreket overfor
partene at et inkluderende politisk styresett er nødvendig for å
skape stabilitet og forsoning både i Irak og i Syria. Vi har tilrettelagt
og tilrettelegger fortsatt så langt vi kan, for å bidra til politisk
kontakt og forsoning. Samtidig som behovene for umiddelbar stabiliseringsstøtte
er prekære, mangler FN over 500 mill. dollar til umiddelbare stabiliseringstiltak
i Irak i 2018. Dersom vi nå svikter i den sivile innsatsen, risikerer
vi også at ISIL får fotfeste på nytt, og at de 2,2 millioner internt
fordrevne irakerne ikke kan vende hjem. Det kan vi ikke la skje.
Regjeringa har derfor økt bistanden til stabiliserende og sårbarhetsreduserende
tiltak i Irak i år med 20 pst., til ca. 350 mill. kr, inkludert
nysalderingen for 2017. Vi oppfordrer også andre allierte til å
bidra mer i det sivile arbeidet.
I Syria fortsetter vårt betydelige
humanitære engasjement i hele landet, og vi styrker vår stabiliseringsinnsats
i områdene som er frigjort fra ISIL, der det er mulig. I det nordøstlige
Syria gir Norge støtte til folk på flukt og sivile i nød gjennom
de humanitære FN-organisasjonene, norske organisasjoner og deres
partnere. Vi bidrar også med midler til minerydding i og rundt Raqqa
by, ISILs tidligere hovedsete. Denne innsatsen planlegger vi nå
å trappe opp fordi ISIL har etterlatt et enormt antall avanserte
miner og eksplosiver, og det gjør det selvfølgelig krevende å drive
humanitært stabiliserende arbeid i dette området.
Jeg vil minne om at Norge ved utgangen
av 2018 vil ha gitt til sammen minst 7,5 mrd. kr siden 2016 i støtte til
krisa i Syria, og til nabolandene som har tatt en stor del av flyktningstrømmen.
Vi vil oppfylle løftet om 10 mrd. kr, som planlagt, innen 2019.
Kampen mot ISIL fortsetter, også
her hjemme. Vi må være forberedt på krevende konsulære saker, knyttet til
eventuell retur av norske fremmedkrigere, ISIL-sympatisører og deres
barn født i utlandet. Dette pekes det også på i deler av innstillinga
fra komiteen. Norske borgere som reiser inn i et land i strid med
UDs reiseråd, påtar seg et stort personlig ansvar, og kan ikke forvente
bistand fra norske myndigheter så lenge de oppholder seg i disse
landene. Det er altså helt uavhengig av årsaken til at man reiser
inn i disse områdene – den er UD uvedkommende.
Bekjempelsen av ISIL og voldelig
ekstremisme er en langsiktig investering i vår felles sikkerhet.
Som statsministeren tidligere har understreket: Dette er ikke en kamp
vi velger, det er en kamp vi må ta.
Presidenten: Det
blir replikkordskifte.
Anniken Huitfeldt (A) [16:54:00]: Det har vært mange diskusjoner
om internasjonale militære operasjoner, og en av erfaringene fra
Afghanistan er at man ikke har definert helt klart hva som er exit-strategien. Det
er etter min mening ikke et argument for å trekke seg ut av Afghanistan
i dag. Det er mange argumenter for at vi fortsatt skal være der,
men det har vært mye oppe i den offentlige diskusjonen at det blir
en slags «mission drift», at man ikke har definert klart hva som er
målet, og hva som er exit-strategien.
Hva mener utenriksministeren er
exit-strategien for det oppdraget vi i dag er inne i, kampen mot
ISIL?
Utenriksminister Ine M. Eriksen Søreide [16:54:40]: Jeg er
helt enig med representanten Huitfeldt i at det er viktig å ha tanker
om hva som er exit-strategien. Det er aldri mulig på forhånd å være
helt spesifikk, men man må sette seg noen målsettinger. Det som
er veldig tydelig i den kampen som nå føres mot ISIL, handler både
om det territorielle – vi er, sammen med gode lokale partnere, som
sagt nær ved å nedkjempe ISIL territorielt, men det er fortsatt
lommer som ISIL kontrollerer, og det er også en betydelig spredningsfare for
ISIL til andre land i regionen – og det handler om å bidra til stabilisering
av de områdene som blir frigjort fra ISIL, slik at man ikke får
en situasjon hvor de raskt kommer tilbake. Det dreier seg bl.a.
om å kunne tilby en del grunnleggende tjenester, som gjør at ISIL
ikke blir et alternativ for å tilby nettopp den typen tjenester. På
dette området er bl.a. Iraks regjering helt sentral, som også står
for 80 pst. av den humanitære bistanden sjøl.
Liv Signe Navarsete (Sp) [16:55:55]: Noreg bidreg med forholdsvis
store bidrag for å avhjelpe den humanitære situasjonen som krigen
i Syria har skapt. Den 31. mai i år melde NRK at FN berre har fått
inn 20 pst. av pengane det internasjonale samfunnet har lova til dei
5,5 millionar internt fordrivne i Syria. FN åtvarar mot at heile
hjelpeoperasjonar kan stå i fare for å bryte saman. Då vert spørsmålet
til utanriksministeren: Vil ho ta internasjonale initiativ for å
medverke til at hjelpearbeidet kan halde fram og til at andre nasjonar
òg vil innfri sine lovnader? Og kva har Noreg gjort så langt i det
spørsmålet i høve til andre lands bidrag?
Utenriksminister Ine M. Eriksen Søreide [16:56:43]: Dette
er en problemstilling som relativt ofte er på agendaen, og dessverre
må man si at krisa i Syria ikke er den eneste humanitære krisa verden
opplever nå. Oppmerksomheten i det internasjonale samfunnet for
å bidra bedre til ressursmobilisering i flere kriser, er høyt på
agendaen.
Vi deltok fra norsk side på en
konferanse som ble avholdt for en måneds tid siden, hvor vårt poeng
var å bidra til ytterligere ressursmobilisering for Syria, og ikke minst
også for nabolandene. Det er et betydelig press på nabolandene både
økonomisk og på andre måter, som gjør at de også er i en vanskelig
situasjon. Derfor dreier det store Syria-løftet vårt seg, med 10 mrd. kr
på fire år som vi innfrir, også om nabolandene. Det er viktig, for mange
land konsentrerer seg kun om Syria. Der er tilgangen av og til begrenset.
Vi har en veldig klar holdning til at det humanitære bidraget vårt
gjelder hele Syria – uavhengig av hvem som kontrollerer områdene.
Men vi må også fokusere på nabolandene, som tar en stor andel av
problemene.
Liv Signe Navarsete (Sp) [16:57:50]: Eg takkar for svaret.
Mitt spørsmål var òg kva Noreg gjer i høve til andre land. Brukar
me vårt diplomati òg? Sjølv om eg ser utanriksministeren sitt poeng
om at det er mange kriser, dessverre, er denne krisa høgt på agendaen.
Me veit av det me kan både lese og sjå i media, at det er stor menneskeleg
naud. Mitt spørsmål er: Kva gjer Noreg for å medverke til at fleire
innfrir forpliktingane sine, slik Noreg fortenestefullt gjer?
Utenriksminister Ine M. Eriksen Søreide [16:58:32]: Som jeg
var litt inne på, bruker vi også de kanalene vi har, til å oppfordre
andre til å bidra mer. Det handler egentlig om to ting. Det ene
er at de landene som har sagt at de skal bidra, oppfyller sine forpliktelser.
Det andre er at vi må finne nye givere som også kan bidra, for det
er ikke tilstrekkelig bare å lene seg på de giverne som allerede
gir mye. De er ofte i grenseland for hva mer de kan gi, også fordi
de gir penger til andre humanitære kriser. Da er vi nødt til å utvide
grunnlaget for flere givere.
Norge har tatt en lederrolle for
å få internasjonal oppmerksomhet rundt disse krisene, og vi har
et veldig tydelig ansvar som vi kommuniserer, men vi kommuniserer
også det ansvaret andre land har for å bidra. Det er veldig fort
gjort i kriser som varer så lenge som denne krisen har gjort – og
det er mange av dem, dessverre – at man over tid opplever en slags
givertrøtthet, hvor mange land går over til nye og andre kriser.
På mange måter kan man forstå den vanskeligheten mange givere står
i ved at man har begrensede ressurser, og man ønsker å hjelpe. Det
er altså viktig å opprettholde oppmerksomheten om denne krisa, hvor
altså 5 millioner av de 13 millionene som trenger nødhjelp i Syria,
er barn.
Audun Lysbakken (SV) [16:59:58]: Jeg regner med at konkrete
spørsmål rundt konkrete episoder som gjelder de norsktrente styrkene,
må rettes til forsvarsministeren, men én ting som er mer relevant
for utenriksministeren, er spørsmål som gjelder folkeretten.
Gitt den oppfatningen regjeringen
selv har, nemlig at de norske treningsoppdragene har vært innenfor
folkeretten så lenge styrkene som trenes, ikke retter kamper inn
mot regimeendring, er mitt spørsmål: Er det tilsvarende slik at
om det skulle komme fram at disse styrkene også har kjempet mot
regimet, så gjør det at treningsoppdraget ikke ville ha vært i tråd
med folkeretten?
Utenriksminister Ine M. Eriksen Søreide [17:00:55]: Jeg vil
nødig stå her og spekulere, med tanke på at vi ikke lenger har tilstedeværelse
i Syria. Jeg har, som representanten er godt kjent med, redegjort
grundig for Stortingets organer for den episoden som ble kjent for
meg, og det gjorde jeg umiddelbart etter at episoden ble kjent.
Jeg mener det er viktig å understreke at vi fra norsk side – antakelig
for første gang, så vidt vi har klart å se – offentliggjorde det
folkerettslige grunnlaget som lå til grunn for vår deltakelse både
i Irak og i Syria. Vi mener det var viktig for den offentlige debatten
og har vært viktig i kommunikasjonen vi har hatt hele veien til
partnerstyrken som har blitt trent, nemlig at vårt mandat handler
om én ting: bekjempelse av ISIL, og ingen andre ting enn det.
Audun Lysbakken (SV) [17:01:51]: Det er viktig å holde ting
fra hverandre her nå. Den alvorlige episoden er én ting, det folkerettslige
grunnlaget en annen. Men la meg fortsette på det som er knyttet
til kontroll over hvem vi trener. For en av de tingene som var kontroversielt
i utgangspunktet, var at treningsoppdragene i Irak, som i utgangspunktet
var rettet inn både mot regjeringsstyrker og mot kurdiske peshmerga,
skjedde på et tidspunkt da det var åpenbart at det på et tidspunkt kunne
bli konflikter mellom de kurdiske områdene i Nord-Irak og sentralregjeringen
i Bagdad. Det har det blitt siden det, og jeg lurer på hva Norge
nå gjør for å dempe konfrontasjonen mellom to av de partene som har
vært allierte i kampen mot ISIL, men som nå ser ut til å være vendt
mot hverandre; regjeringen i Bagdad og de kurdiske selvstyremyndighetene
nå i Irak.
Utenriksminister Ine M. Eriksen Søreide [17:02:54]: Norge
har over lang tid, også før ISIL ble en problemstilling, vært aktive
for å bidra til forsoningstiltak mellom sentralregjeringen i Bagdad
og kurderne. Det har vært viktig, også fordi vi hele veien har poengtert
at skal man få til en fredelig utvikling og unngå at terrorgrupper
som på mange måter livnærer seg på marginalisert befolkning, får
fotfeste og blomstrer opp, så er man faktisk nødt til å ha politisk
inkluderende prosesser, man er nødt til å ha forsoningsprosesser.
Det har vært noe framgang, det er positivt. Det er fortsatt langt
igjen, og nettopp derfor nevnte jeg nå i min innledning at det vi
er veldig opptatt av når det skal dannes ny irakisk regjering nå,
er at den blir politisk inkluderende, og at man sørger for at man
ikke fortsetter den samme marginaliseringen av sunnibefolkningen,
som har vært et stort problem, og ikke å ha de samme konfliktlinjene
mot kurderne, som også har vært et veldig stort problem. Dette har
vi både tatt opp med irakiske myndigheter, og vi har hatt dialog
med kurdiske selvstyremyndigheter.
Bjørnar Moxnes (R) [17:04:10]: På regjeringen.no 23. mai
2017 sto det følgende fra Eriksen Søreide:
«I tillegg må det understrekes
at grunnlaget er klart avgrenset til operasjoner rettet mot ISIL.
Regjeringa mener derfor at det norske militære bidraget til operasjon
Inherent Resolve er trygt folkerettslig forankret.»
Vi har siden dessverre fått det
meste av informasjon om hva som har foregått, gjennom mediene. Men
nå er det altså slik at lederen for en av militsene som vi skal
ha trent, uttaler helt tydelig at de har vært åpne på at regimeskifte
er et mål for dem hele veien. Mener statsråden, hvis vi har trent
militser som har slåss for regimeskifte, at det er et brudd på det
folkerettslige grunnlaget for operasjonen, når det altså framkommer
den typen informasjon i mediene?
Utenriksminister Ine M. Eriksen Søreide [17:05:13]: Som jeg
sa i mitt forrige svar, har jeg redegjort overfor Stortingets organer
for den episoden som ble kjent i min tid som forsvarsminister, da
jeg hadde ansvaret for dette. Utover det vil ikke jeg spekulere
i hva som står i mediene. Jeg har ikke noe grunnlag for å bekrefte
den informasjonen, og det spørsmålet får da eventuelt stilles til
forsvarsministeren.
Bjørnar Moxnes (R) [17:05:37]: Dette er påstander fra tre
uavhengige kilder i denne såkalte revolusjonære kommandohæren som
Norge skal ha trent i Syria, hvor også lederen for denne militsen
uttaler helt tydelig at dette har vært et mål hele veien. Han nevner
også konkrete trefninger hvor de har kjempet mot regimelojale styrker.
Ettersom det er såpass krystallklart at grunnlaget folkerettslig
for det norske bidraget er basert på at styrkene utelukkende kjemper
mot ISIL, er det relevant om regjeringen går inn i den typen påstander,
undersøker sannhetsgehalten i det og kommer til Stortinget med en
melding om hva de har funnet ut. Så jeg lurer på om statsråden vil
gå inn i de påstandene og undersøke nærmere om det er hold i dem
eller ikke.
Utenriksminister Ine M. Eriksen Søreide [17:06:40]: Jeg kan
ikke gjøre annet enn å gjenta mitt svar. Jeg besitter ikke – og
det tror jeg heller ikke representanten Moxnes gjør – bekreftet
informasjon i den ene eller den andre retning, og ytterligere spørsmål
om hvordan treningen av partnerstyrker har foregått, må rettes til
forsvarsministeren.
Presidenten: Replikkordskiftet
er da omme.
Statsråd Frank Bakke-Jensen [17:07:18]: I likhet med utenriksministeren
vil jeg få takke komiteen for en grundig innstilling og for anledningen
til å redegjøre for Stortinget om Norges bidrag til kampen mot ISIL.
Sammen med statsministerens redegjørelse
15. november 2016, utenriksministerens og min redegjørelse 2. mai
2018 samt den løpende informasjonen som min forgjenger og jeg har
gitt den utvidede utenriks- og forsvarskomité siden Norge ble del
av kampanjen i 2014, vil jeg hevde at Stortinget har vært løpende
og godt informert.
Det er også sånn det skal være.
Å sende norske soldater i strid er blant de mest alvorlige oppgavene
en regjering kan påta seg. Nær kontakt med Stortinget er avgjørende
for at regjeringen kan vite at man opptrer på linje med de folkevalgtes
vilje. Dette er ikke minst viktig når vi sender soldater i internasjonal
innsats, spesielt i områder der personellets risiko er høy.
Forsvarets deltakelse i den internasjonale
koalisjonen mot ISIL i Irak og Syria er et klart eksempel på dette. Sammen
med internasjonale og lokale partnere har man vunnet tilbake landområder
som terroristorganisasjonen kontrollerte i Irak. Koalisjonen har
i stor grad svekket ISILs posisjon i Syria. Det legges nå større
vekt på langsiktig kapasitetsbygging og mindre vekt på å støtte offensive
operasjoner. Det norske spesialstyrkebidraget avsluttes derfor i
slutten av 2018, samtidig som bidraget fra Hæren videreføres i 2019.
Vi vet at de grunnleggende forholdene
som ledet til ISILs framvekst, fortsatt eksisterer. Organisasjonen
vil fortsatt forsøke å terrorisere befolkningen i regionen og destabilisere
Irak. For øvrig er situasjonen i området omskiftelig og uforutsigbar,
med mange aktører, skiftende allianser og manglende respekt for
menneskerettighetene og krigens folkerett. Alle disse forholdene
betyr at internasjonal militær innsats fortsatt vil være nødvendig,
både for å håndtere resttrusselen fra ISIL og for å hindre at organisasjonen
på ny vokser seg sterk. Vi må også bygge opp Iraks sikkerhetsstyrker,
slik at de på sikt kan trygge landet og befolkningen mot ISIL.
Siden debatten 2. mai har jeg fått
mange henvendelser fra stortingsrepresentanter som vil forsikre
seg om at norske styrker opptrer i tråd med regjeringens mandat. Jeg
hilser denne årvåkenheten velkommen. Henvendelsene har hovedsakelig
dreid seg om to forhold: Har lokale partnerstyrker i Syria med norsk
støtte kjempet mot andre enn ISIL? Og: Har slike styrker brutt menneskerettighetene
eller krigens folkerett mens de ble støttet av Norge? Jeg har svart
grundig og utfyllende på disse spørsmålene, og gjentar det gjerne
også i denne salen: Lokale partnerstyrker i Syria har ikke kjempet
mot andre enn ISIL i de periodene vi har vært sammen med dem på
bakken, men vi kan ikke garantere for de periodene vi ikke har vært
sammen med dem. Jeg er heller ikke gjort kjent med at de har kjempet
mot andre enn ISIL etter at vi avsluttet samarbeidet.
Vi har rapportering på én alvorlig
episode knyttet til brudd på krigens folkerett som lokale partnerstyrker
var involvert i mens de ble støttet av Norge. Det var denne hendelsen
jeg viste til i mitt svar til Stortinget 29. mai. Dette ble resolutt
fulgt opp lokalt. Forsvaret stanset samarbeidet med denne gruppen
mens omstendighetene ble klarlagt, og Stortingets organer ble informert. Dette
viser at Forsvaret er seg meget bevisst rammene som ligger i det
nasjonale mandatet for vår deltakelse i kampen mot ISIL. Våre rutiner
for å følge opp mulige brudd på menneskerettighetene eller krigens
folkerett fungerte meget godt.
Jeg kan ikke gå inn på ytterligere
detaljer om disse forholdene. Det skyldes operasjonssikkerhet, sikkerheten
for vårt personell samt etterretningssamarbeidet med våre allierte.
Jeg ser fram til å benytte denne
anledningen til å besvare spørsmål som Stortinget fortsatt måtte
ha til regjeringen om Norges bidrag til kampen mot ISIL.
Presidenten: Det
blir replikkordskifte.
Anniken Huitfeldt (A) [17:11:18]: Det er, som flere har vært
inne på, viktig med en diskusjon og åpen debatt om våre utenlandsoppdrag.
Nå får vi snart evalueringen om Libya, og vi har fått en grundig
evaluering om vår Afghanistan-innsats. Mitt spørsmål er: Hvilke konkrete
anbefalinger fra et bredt anlagt Afghanistan-utvalg er fulgt opp
i evaluering av dette bidraget?
Statsråd Frank Bakke-Jensen [17:11:49]: Det var et spørsmål
jeg må få lov til å komme tilbake til. Det går litt utover det jeg
har i bakhodet akkurat nå. Så jeg må få lov til å be om å komme
tilbake med svar på det til representanten.
Audun Lysbakken (SV) [17:12:24]: Jeg takker statsråden for
innlegget. Vi kan nok ha litt ulik oppfatning av om alle svarene
i denne saken har vært klare og tydelige, men vi har i hvert fall
sjansen nå. Hvis vi tar den første problemstillingen først: Har
norsktrente styrker kjempet mot andre enn ISIL? Her registrerer
jeg at statsråden nå sier at det ikke har skjedd i den tiden norske
soldater har vært sammen med dem på bakken. Jeg bet meg merke i
det, for det vi har spurt om til nå, har vært om det har skjedd
i løpet av den perioden disse styrkene har mottatt trening fra Norge,
altså i løpet av den perioden som treningen har pågått, fra første
dato til avslutning av oppdraget. Jeg har opplevd statsrådens tidligere
svar som en avvisning av Klassekampens påstand om at det har skjedd
i løpet av perioden. Betyr dette at det likevel kan ha skjedd i
løpet av perioden, bare ikke når norske soldater var sammen med
dem på bakken?
Statsråd Frank Bakke-Jensen [17:13:29]: Vi har vært tydelige
på at vi har ingen informasjon om at det har skjedd. Vi har også
vært tydelige på at det har vært jobbet med reglene, betingelsene
for de styrkebidragene vi har gitt. Vi har også tidligere vært tydelige
på, også i statsministerens redegjørelse, at vi kan ikke garantere hva
som skjer etterpå. Men som jeg sier her: Vi er ikke gjort kjent
med at de har kjempet mot andre enn ISIL etter at vi avsluttet samarbeidet,
og vi har ikke kjennskap til at de har kjempet mot andre enn ISIL
i eventuelle perioder mellom at vi har instruert og vært sammen
med dem.
Audun Lysbakken (SV) [17:14:09]: Bare for å få stadfestet
det helt klart: Jeg opplever at statsråden i skriftlig svar til
meg har avvist Klassekampens sak, som har dreid seg om at dette
skulle ha skjedd ikke med norske soldater på bakken sammen med militsen
mens de kjempet mot andre enn ISIL, men i løpet av perioden de mottok
trening. Er det da sånn å forstå at statsråden likevel ikke kan
slå fast at Klassekampens sak er feil?
Statsråd Frank Bakke-Jensen [17:14:47]: Vi har også sagt
at vi har ingen informasjon. Når vi er ute og trener med styrkene,
jobber mannskapene våre veldig tett med dem. Vi bruker betydelige
ressurser på etterretning i området, koalisjonen har hatt betydelige
ressurser på etterretning og det å skaffe seg informasjon om hva
som har skjedd. Vi har sagt at de lokale styrkene har ikke kjempet
mot andre enn ISIL i de periodene vi har mentorert dem og vært sammen
med dem. Vi har ingen kunnskap om at det har skjedd når vi ikke
har vært sammen med dem, og vi har ingen kunnskap om at noe sånt
skal ha skjedd etter at vi avsluttet engasjementet.
Audun Lysbakken (SV) [17:15:28]: Da må jeg nesten få gjenta
mitt spørsmål, for i det ene skriftlige svaret som SV har mottatt
fra statsråden, opplever jeg at det ligger en klar avvisning av
Klassekampens sak. Men kan jeg bare få bekreftet det helt klart:
Forsvarsministeren vet ikke at Klassekampens påstand om at en av disse
militsene kjempet mot andre enn ISIL i løpet av perioden treningen
pågikk, er feil? Forsvarsministeren vet ikke det?
Statsråd Frank Bakke-Jensen [17:16:08]: Vi har vært tett
på når vi har vært inne med styrkene, vi er der med etterretning,
koalisjonen er der med styrker og med etterretning, vi deler informasjon,
vi får informasjon fra andre. Vi har ingen kunnskap om at det som blir
hevdet i Klassekampen, skal ha skjedd. Det har ikke skjedd i den
tiden vi var tett på styrkene, og vi har ingen kunnskap om at det
skal ha skjedd i periodene imellom.
Audun Lysbakken (SV) [17:16:44]: Siste replikk: Da registrerer
jeg bare at det jeg trodde var en avsluttet bit av dette, er det
større usikkerhet knyttet til likevel.
Men så til en annen sak, nemlig
den saken som kom fram i Klassekampen i går, som igjen er en påstand
basert på kilder i Syria, der det hevdes at to personer skal ha
blitt drept av norsktrente militssoldater på et tidspunkt i fjor.
I gårsdagens avis forteller departementet at de ikke er kjent med
den episoden, og jeg lurer da på om forsvarsministeren har undersøkt
saken nå.
Statsråd Frank Bakke-Jensen [17:17:31]: Når det gjelder første
spørsmål: Vi prøver å være så tydelige som vi kan, vi har altså
informert, med fakta og det vi vet. Så er det jo slik at det kastes
fram mange påstander som ikke vi umiddelbart kan slå ned, men når
vi sier at vi ikke vet, så vet vi ikke.
Når det gjelder denne hendelsen
omtalt i Klassekampen i går, er det slik at Forsvarsdepartementet
og Forsvaret kun har kjent til disse påstandene gjennom media. Påstandene
gjelder forhold som skjedde utenfor tjeneste, og personell som vi
trener, må selvfølgelig forholde seg til lokalt lovverk. Det er
også slik at i etterforskningen av slike lovbrudd vil man være ansvarlig
overfor politi og lokale påtalemyndigheter. Som jeg innledet med:
Forsvarsdepartementet og Forsvaret kun har kjent til disse påstandene
gjennom media, vi har ikke avdekket noe kunnskap om det.
Bjørnar Moxnes (R) [17:18:40]: I 2016 uttalte Eriksen Søreide
at man skulle bruke løgndetektor og personlige intervjuer for å
velge ut væpnede grupper som skulle trenes av Norge. Da er det jo
rart at det i dag er såpass lite kunnskap hos regjeringens medlemmer
om hva disse gruppene faktisk kan ha foretatt seg på bakken i Syria,
dem som vi altså har trent opp for væpnet strid.
Når regjeringen ikke er villig
til å si så mye, burde kanskje befolkningen få muligheten til selv
å undersøke saken, ikke minst også mediene, og helt avgjørende for
å kunne undersøke om mandatet er overholdt, er jo å vite hvilke
væpnede grupper Norge har trent inn i Syria. Så jeg vil spørre statsråden
om vi kan få et svar på hvilke grupper det er snakk om, som altså
har mottatt trening fra Norge i den perioden oppdraget varte.
Statsråd Frank Bakke-Jensen [17:19:42]: Det er ikke riktig
som det framstilles her, at vi vet lite om de styrkene vi har trent.
Koalisjonen gjorde et omfattende arbeid med å velge ut de partnerstyrkene
som skulle trenes og kjempes med. Man har også gjort et omfattende
arbeid for å gjøre disse styrkene klar over reglene for å være med
i koalisjonen, for å få support, for å få utstyr. Det er også sånn
at vi ikke kan dele all sensitiv informasjon, av flere grunner.
For det første er det operativt sensitivt i forhold til de styrkene
vi har inne. Det vil skape større sårbarhet for styrkene våre hvis
de skal ut i slike operasjoner senere. Og det handler om at man
i en samarbeidskoalisjon deler kunnskap, og kunnskap vi har fått
fra koalisjonspartnerne våre, må vi holde på, rett og slett for
å opprettholde den tilliten vi trenger i den typen operasjoner.
Bjørnar Moxnes (R) [17:20:44]: I Irak sa regjeringen tydelig
at man trente peshmerga, så man har jo en slags presedens for å
fortelle hvem man trener. Og jeg forstår ikke hvordan det å navngi
gruppene vi har trent, skulle være noe problem, når altså en av
gruppene selv står fram i norske medier og forteller om hva de har
gjort – og ikke gjort – etter å ha mottatt trening fra norske styrker.
Så dette bør det være mulig å svare på. Altså: Hvilke grupper er
det Norge faktisk har trent?
I tillegg ønsker jeg et svar på
om statsråden vil – i det minste – undersøke påstandene som framkom
i Klassekampen i går om at norsktrente styrker har drept to sivile
i en flyktningleir, mens det norske tjenesteoppdraget pågikk. Er
det noe som statsråden vil undersøke om stemmer, eller ikke?
Statsråd Frank Bakke-Jensen [17:21:44]: For å kunne følge
resonnementet til Moxnes fordrer det at man har blind tiltro til
enhver uttalelse som blir gitt om dette scenariet, og til Klassekampen.
Vi begrunner det informasjonsregimet vi har med sikkerheten til
styrkene våre. Vi begrunner det informasjonsregimet vi har med at
vi på den måten bygger tillit hos lokale styrker i slike situasjoner.
Vi begrunner det informasjonsregimet vi har med at det også skaper
tillit mellom koalisjonspartnerne når man deler informasjon.
Det bør være ganske klart at det
ikke er så vanskelig å skape en desinformasjonskampanje i et sånt
teater. Vi har vært der nede med trening og mentorering for å lære styrkene
om krigens folkerett, om menneskerettighetene. Det er et oppdrag
som har vært utført veldig bra av de norske styrkene, men hensynet
til sikkerheten deres nå og i framtiden gjør at vi kjører et stramt
informasjonsregime.
Presidenten: Replikkordskiftet
er omme.
De talere som heretter får ordet,
har en taletid på inntil 3 minutter.
Audun Lysbakken (SV) [17:23:09]: Når det gjelder de to ulike
problemstillingene som forsvarsministeren har svart uklart på gjennom
ukevis med debatt, både før og etter redegjørelsen i Stortinget,
handler de om to ganske forskjellige forhold.
Det ene handler om spørsmålet om
hvorvidt norsktrente styrker kan ha kjempet mot andre enn ISIL.
Det er viktig, fordi det berører det mandat som regjeringen har opplyst
Stortinget om at styrkene hadde, og fordi det berører spørsmålet
om den folkerettslige lovligheten av den norske deltakelsen. Jeg
stusser over det vi hørte i siste innlegg fra forsvarsministeren,
når det legges inn et sammen-med-dem-på-bakken som premiss for å
kunne avvise at norsktrente styrker har bekjempet andre enn ISIL,
for det er vel ingen som har påstått at norske styrker var på bakken
sammen med disse militsene da det skal ha skjedd.
Jeg vil bare lese opp et svar jeg
tidligere har fått skriftlig av forsvarsministeren:
«Regjeringen har ikke mottatt rapportering
om at norsk trente styrker har kjempet mot andre enn ISIL slik det
hevdes av Klassekampen.»
Jeg oppfattet det som en klar avvisning
av Klassekampens sak. Nå kommer det altså inn et nytt premiss, som
ikke har vært inne før. Da er mitt spørsmål igjen om forsvarsministeren
kan avkrefte Klassekampens sak, for det har vært det inntrykk vi
har fått tidligere. Hvis han ikke kan det, må vi stille nye spørsmål,
for da mener jeg at Forsvarsdepartementet må forplikte seg til å
undersøke denne saken. Den er såpass alvorlig at det holder ikke bare
å ikke ha mottatt rapportering. Da må Stortinget be om at forsvarsministeren
undersøker saken. Jeg mener det samme må gjelde den saken som var
omtalt i Klassekampen tidligere i uken.
Jeg skjønner at Forsvarsdepartementet
ikke har kjennskap til saken, men min forventning var at forsvarsministeren
til debatten i dag ville ha skaffet seg kjennskap til saken. Derfor
er mitt spørsmål om forsvarsministeren undersøker denne saken og
vil komme tilbake med svar på det. Jeg vil gjerne at forsvarsministeren
tar ordet igjen og svarer på om han har tenkt å undersøke
om
Klassekampens sak om at en av de norsktrente militsene skal ha kjempet
mot andre enn ISIL, kan være riktig, og
om
ukens sak knyttet til en mulig episode med norsktrente militssoldater
og drap på to personer kan være riktig
Har forsvarsministeren tenkt å
undersøke dette?
Bjørnar Moxnes (R) [17:26:25]: Jeg merket meg Tetzschners
betraktning om hva som er viktig for Rødt i denne saken. Jeg vil
til opplysning forklare at vi, som mange andre, har erfart at det
i en krig er litt uoversiktlig. Vi har også erfaringer med at grupperinger
som man støtter den ene dagen, den neste dagen kan vise seg å ha
helt andre mål for sin krigføring enn dem de oppga dagen før. Vi
burde ha lært såpass av de seneste årenes kriger, at det å ta lett
på hvem vi trener opp til væpnet innsats, og det å hemmeligholde
hva disse gruppene har gjort siden, ikke er særlig lurt.
Det bør også være viktig for Stortinget
å være helt sikker på at de premissene som lå til grunn for oppdraget,
er overholdt, ikke minst også det folkerettslige grunnlaget for
treningsoppdraget. Det er derfor Rødt graver i disse spørsmålene
og krever å få svar på i et åpent storting om de som er trent av
norske soldater, har holdt seg til mandatet som gjaldt, og kun har kjempet
mot IS, eller om de også har kriget for et regimeskifte. Det er
ikke særlig betryggende når vi får mangelfulle svar på det, eller
når vi får ett svar skriftlig, som svaret til Lysbakken, og et litt
annet svar muntlig her i Stortinget i dag. Det kan tyde på at det
trengs en opposisjon på Stortinget som ikke bare sluker det regjeringen kommer
med, men som stiller kritiske spørsmål og graver dypere i sakene
– ikke minst når det mest vesentlige av informasjon vi har fått
i det siste, dessverre har kommet gjennom mediene og ikke fra regjeringen.
Det blir nesten litt komisk hvis vi skal ha en debatt der ute, i
offentligheten, basert på åpne kilder fra grupper som er trent av
det norske militæret i Syria, mens vi inne på Stortinget har en
regjering som ikke engang vil innrømme at de har trent disse gruppene.
Så jeg vil også oppfordre Bakke-Jensen
til å svare tydelig på de spørsmålene som har blitt stilt snart
ti ganger her i salen i dag, og gi Stortinget klare svar på spørsmålet
om hvilke grupper vi har trent, og om man har kjennskap til at disse
gruppene har brutt folkeretten og mandatet som lå til grunn for
oppdraget.
Statsråd Frank Bakke-Jensen [17:29:40]: Jeg er veldig for
en så åpen debatt som mulig om disse spørsmålene. Jeg mener det
er av de viktigste debattene vi tar i denne sal. Men vi må ha, av
hensyn til dem ute i sensitive operasjoner, et informasjonsregime
som beskytter styrkene våre. Det vil vi også holde på.
Det er nok sånn at nesten uansett
hva slags svar vi gir, vil det bli vridd på. Vi har gode prosedyrer
i Norge for å være ute i slike operasjoner. Nå hevdes det at mandatet
ikke er overholdt. Vel, vi har holdt innlegg, vi har informert om
mandatet, vi har holdt oss til mandatet, og vi har vært innenfor
mandatet. Vi har et profesjonelt forsvar, og de er god på å forholde
seg til det regelverket, det mandatet og det oppdraget de får.
Det vil selvfølgelig være fullt
mulig å finne stemmer som avviker fra vår fortelling. Det viser
den debatten vi har hatt. Men våre styrker har på en profesjonell
måte trent partnerstyrkene. I tilfellet der det ble avdekket brudd,
har man handlet riktig. Vi har ikke kunnskap om andre menneskerettighetsbrudd
eller folkerettsbrudd. Når det gjelder saken i media i går, har
vi undersøkt det på oppfordring fra Lysbakken. Svaret mitt er: Forsvarsdepartementet
og Forsvaret har kun kjennskap til disse påstandene gjennom media.
Påstandene gjelder forhold som skjedde utenfor tjeneste – det beskrives
i media. Personell som vi trener, skal selvfølgelig forholde seg
til lokalt lovverk.
Presidenten: Representanten
Audun Lysbakken har hatt ordet to ganger tidligere og får ordet
til en kort merknad, begrenset til 1 minutt.
Audun Lysbakken (SV) [17:31:53]: Jeg har ikke beskyldt noen
for å avvike fra regjeringens fortelling. Jeg bare lurer på hva
regjeringens fortelling er, for det er veldig forvirrende. Jeg har
også spurt om svar på noen grunnleggende spørsmål helt siden 20.
april, og det er fortsatt ikke mulig å få klart svar. Forventningene
er ikke bare at Forsvarsdepartementet kan opplyse oss om hva de
sitter på av informasjon, men også at forsvarsministeren, når såpass
alvorlige anklager settes fram, undersøker om det kan være hold
i dem – undersøker hva som er riktig rundt saken fra april om at
det skal ha vært kjempet mot andre enn ISIL, og undersøker om det
kan være noe i den saken som har kommet fram denne uken i Klassekampen.
Jeg mener at denne debatten gjør
det nødvendig å stille flere spørsmål – de vil komme – og den viser
veldig tydelig hvorfor forslag om kritikk mot forsvarsministeren
er berettiget. Jeg håper flere partier nå vil tenke over støtte
til det.
Jeg skal til slutt gi en helt kort
stemmeforklaring: De tre forslagene fra Rødt belyser viktige spørsmål
rundt åpenhet. Det er vi enig i, og SVs gruppe vil derfor stemme for
dem.
Presidenten: Representanten
Bjørnar Moxnes har hatt ordet to ganger tidligere og får ordet til
en kort merknad, begrenset til 1 minutt.
Bjørnar Moxnes (R) [17:33:26]: Det gjelder altså en milits
som offentlig sier at de er trent av norske styrker i et oppdrag
som er avsluttet for de norske styrkenes vedkommende. Da er spørsmålet:
Hvorfor kan ikke regjeringen fortelle hvilke militser vi har trent
når det er et avsluttet oppdrag?
Om jeg hørte riktig, sa statsråden
når det gjaldt episoden som Klassekampen har beskrevet: Vi har undersøkt
saken – hendelsen skjedde utenfor tjenestetid, og de må forholde
seg til lokalt lovverk. Hvis jeg hørte riktig, betyr det at statsråden
nå bekrefter hendelsen, og at den skjedde utenfor tjenestetid? Eller
har man ikke undersøkt det? Det var litt vanskelig å få klarhet
i hva som ble sagt, så jeg vil gjerne ha et tydelig svar på om departementet
og statsråden har undersøkt denne hendelsen, funnet noen fakta om
den, og om du vil gjøre noe videre for å opplyse Stortinget om hva
som faktisk har skjedd.
Presidenten: Presidenten
vil minne representanten på at all tale skal gå gjennom presidenten.
Statsråd Frank Bakke-Jensen [17:34:45]: Uklarheter kan oppstå
på to måter – enten er avsender uklar, eller så er mottaker mottakelig
for uklarhet.
Det ble en diskusjon om den hendelsen.
Forsvarsdepartementet og Forsvaret har undersøkt det. Forsvarsdepartementet
og Forsvaret sitter ikke med noen kunnskap om den annet enn det
som står i media. I media kan jeg lese at det er et forhold som
har skjedd utenfor tjeneste. Personell som vi trener, skal selvfølgelig
forholde seg til lokale lover. Hvis det er som beskrevet i media, er
dette en sak for lokale påtalemyndigheter og lokalt politi.
Presidenten: Flere
har ikke bedt om ordet til sak nr. 8.
Innstilling
fra utenriks- og forsvarskomiteen om Representantforslag fra stortingsrepresentant
Bjørnar Moxnes om å stanse eksport av norsk forsvarsmateriell til
Tyrkia, oppfordre Tyrkias regjering til å trekke sine militære styrker
ut av Syria og øke den humanitære bistand til flyktninger fra Afrin-området (Innst. 395 S (2017–2018),
jf. Dokument 8:202 S (2017–2018))
Presidenten: Etter
ønske fra utenriks- og forsvarskomiteen vil presidenten foreslå
at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
replikkordskifte med inntil syv replikker med svar etter innlegg
fra medlemmer av regjeringen, og at de som måtte tegne seg på talerlisten
utover den fordelte taletid, får en taletid på inntil 3 minutter.
– Det anses vedtatt.
Christian Tybring-Gjedde (FrP) [17:36:39] (ordfører for saken):
Saken gjelder et tredelt representantforslag fra representanten
Bjørnar Moxnes fra partiet Rødt, hvor det bes om at Stortinget stanser
eksport av norsk forsvarsmateriell til Tyrkia, oppfordrer Tyrkias regjering
til å trekke sine militære styrker ut av Syria og øker den humanitære
bistanden til flyktninger fra Afrin-området.
Innstillingen viser at ingen støtter
forslagene slik disse er formulert. SV fremmer et alternativt forslag, hvor
regjeringen bes om å stanse eksporten av våpen og forsvarsmateriell
til Tyrkia inntil unntakslovene oppheves og Tyrkia avslutter sin
militære operasjon i Afrin. Jeg antar at begge partiene vil redegjøre
for sine forslag.
Fremskrittspartiet ser på forslagene
til representanten Moxnes som en innenrikspolitisk lek med alvorlige, utenrikspolitiske
konsekvenser. Forslagene representanten trekker opp, bidrar verken
til en tryggere verden eller et fredeligere Midtøsten. Forslagene
vil tvert imot ha motsatt effekt. Diplomati er en balansegang mellom prinsipper
og realiteter. Som et lite land er Norge helt avhengig av å opprettholde
og etablere gode forhold til våre samarbeidspartnere, allierte og
våre naboland. Videre kan vi ikke bedrive nasjonal politikk som
griper inn i forhold til tredjeland. Det kan mange ganger være ønskelig,
men det kan samtidig ha helt motsatt effekt.
Norge er sjelden tjent med alenegang
i store spørsmål i utenrikspolitikken. Vi kan ha ulike syn og ha
ulik politikk når det gjelder allianseforhold eller utenrikspolitikk
som kun rammer oss selv, men vi kan ikke fremstå som en innenrikspolitisk
verdensmester med potensielt globale konsekvenser. Vi kan mene mye
om utviklingstrekk i eksempelvis Tyrkia, men lille Norge er ikke
i en posisjon til å kunne tvinge frem en endring i tyrkisk politikk,
uansett hvor ønskelig enkelte måtte mene dette vil være.
Tyrkia er medlem av forsvarsalliansen
NATO. Det er den samme alliansen Norge er medlem av. Tyrkia er det eneste
muslimske landet i NATO, og det kan hevdes at landet danner bånd
og bygger broer til det europeiske kontinentet. Man kan samtidig
mene at disse båndene er under press, og at fellesnevneren mellom
Tyrkia og resten av forsvarsalliansen er mindre og svakere. Javel, hva
så? Skal vi i en slik situasjon sette oss på vår moralske høye hest,
slik representanten Moxnes ønsker, eller skal vi forsøke gjennom
diplomati innad i eksempelvis NATO-alliansen å skape en felles politikk
og holdning til Tyrkia? Sannheten er at en eventuell norsk alenegang
i slike spørsmål kan skape langt flere konflikter enn den løser.
Den kan skape mer krig, og mer blod, men det kan sikkert skape en
ny oppsving på meningsmålingene for partiet Rødt, for så mange rakryggede
prinsipper finner man ikke i noen andre partier.
Jeg skulle ønske at verden var
like enkel som representanten Moxnes fremstiller den som. Men dessverre, slagord
som «Nei til krig», «Nei til atomvåpen», «Norge ut av NATO», «Åpne
grenser», «Fjern all sult» og «Globalt fellesskap under en himmel
full av stjerner», betyr ikke at alle andre ønsker det motsatte.
Det betyr at alle andre ikke tror at svarene på svært kompliserte
og sammensatte globale spørsmål lar seg løse gjennom enkle vedtak
i Norges nasjonalforsamling, uansett hvor elegant de fremsettes.
Komiteen viser i sine merknader
til at Tyrkias uttalte mål med militæroperasjonen som begynte i
januar i år, var å sikre landets grenser og nøytralisere terrorister i
Afrin fra den syrisk-kurdiske YPG-militsen. Tyrkia ser på YPG som
en terrorgruppe, nært forbundet med den tyrkiske PKK og ISIL.
Videre merker komiteen seg at Tyrkia
hjemler operasjonen i folkerettens rett til selvforsvar, og at landet fremholder
at hensikten ikke er å okkupere Afrin permanent, men å bekjempe
terrorister. Tyrkia har fremdeles en militær tilstedeværelse i området.
I et slikt perspektiv er det avgjørende
at Tyrkia har tydelig definerte mål i en begrenset tidshorisont
for sin militæroffensiv. Tyrkia er også forpliktet til å følge krigens
regler. Dette har Norge gjort klart overfor tyrkiske myndigheter.
Så lenge Tyrkia er et alliert NATO-land,
er det naturlig at andre NATO-land er åpne for eksport av våpen, ammunisjon
og annet militært materiell til Tyrkia. Det er imidlertid et tveegget
sverd. USA har lenge vært Tyrkias hovedleverandør av våpen. USA
har imidlertid vært noe mindre villig til å selge avansert luftvern,
noe som har bidratt til at Tyrkia anskaffer avanserte våpen fra Russland.
Dette vil være en krevende situasjon over tid.
Som andre NATO-land gir Norge salgslisenser
på individuell basis. Salg av forsvarssystemer er ikke noe man i
det ene øyeblikket kan si ja til, for i neste øyeblikket si nei.
Man kan ikke skru av og på som en lysbryter. Leveranser av forsvarssystemer
strekker seg over flere år. Det gjelder selvsagt også for norskutviklede
og -produserte systemer. Et eksempel kan være Norges anskaffelse
av F-35. De første samtalene mellom Norge og USA om dem fant sted
like etter tusenårsskiftet, og de siste leveransene vil finne sted
i 2024 etter planen. I tillegg kommer leveranser av helt nødvendige
reservedeler, og vedlikehold og utdanning av piloter.
I dette perspektivet understreker
komiteen at dersom Norge skal ha en levedyktig forsvars- og sikkerhetsindustri,
krever dette at bedriftene har tydelige og forutsigbare vilkår og
rammer for eksport. Det er mulig at representanten Moxnes ikke ønsker
at vi har en forsvarsindustri. Det får være opp til partiet Rødt,
men det er en helt annen diskusjon.
Audun Lysbakken (SV) [17:41:55]: Å beskylde andre for å ha
et for enkelt syn på verden samme dag som man har nominert Donald
Trump til Nobels fredspris, synes jeg er litt spesielt.
Men til saken: Kurderne har vært en av de
viktigste allierte i kampen mot ISIL og har gjort en enorm innsats med
store oppofrelser for å bekjempe terrorismen i Syria. De har også,
i relativt stor grad, greid å opprettholde en form for stabilitet,
til og med utvikling, i de områdene av Syria som de har kontrollert.
Svaret fra Tyrkia har vært invasjon,
og fra Vesten har det vært stillhet i møte med den invasjonen. Det
er vanlig å si i denne salen at NATO er et verdifellesskap. Hvis det
verdifellesskapet innebærer at vi skal tie stille eller la være
å handle når overgrep eller feilaktig krigføring begås av allierte,
er ikke verdifellesskapet verdt særlig mye. En kan også spørre seg
hvor sterkt verdifellesskapet mellom Norge og Erdogans regjering
egentlig er.
Det er svært viktig at vi viser
vår vilje til å stå ved det kurdiske folket, også i en situasjon
hvor de har andre fiender enn ISIL. Det handler ikke om å sette
seg på noen moralsk høy hest. Det er et spørsmål om hvorvidt kurderne
er verdt vår støtte og solidaritet, og det mener vi at de er. Nettopp
fordi Tyrkia er et NATO-land, er det særlig viktig at vi reagerer.
Det er jo nettopp i møte med våre egne allierte at vi har større
mulighet til å påvirke og stå opp for noe enn vi har overfor andre
land.
Derfor har SV fremmet et forslag
i innstillingen, som vi selvfølgelig vil stå ved i dag, og som jeg
med dette tar opp. Vi kommer også til å stemme for de to løse forslagene
i saken. Jeg vil legge til at jeg oppfatter det siste av de to som
noe uklart formulert. Det ville jo ikke være lett å forvente at
syriske opprørsgrupper skal trekke seg ut av Syria, men jeg oppfatter
at intensjonen med dette forslaget er at de skal trekke seg ut av
Afrin og de kurdiskkontrollerte områdene. Med den forståelsen vil
SV stemme for forslaget.
Presidenten: Representanten
Audun Lysbakken har tatt opp det forslaget han refererte til.
Bjørnar Moxnes (R) [17:45:15]: Rødt foreslår at regjeringen
skal ta avstand fra Tyrkias folkerettsstridige invasjon av Syria
og gi nødhjelp til dem som flykter fra invasjonen. Det gjør vi av
mange årsaker. For det første gjør vi det for å støtte de menneskene
som rammes av Tyrkias invasjon. Den har i størst grad gått ut over
den kurdiske minoriteten. Men det handler også om Norges ansvar,
siden både vi og Tyrkia er med i samme militærallianse, og det handler
om Norges sikkerhetsinteresser – det at Norge trenger en verdensorden
der militært overlegne land ikke kan gå løs på mindre land, i tillegg til
at Tyrkias invasjon styrker terrorgruppen IS.
Tyrkia har en lang historie med
undertrykkelse av den kurdiske minoriteten i landet. Nå har de altså
invadert syrisk territorium for å føre krigen mot kurderne videre
i det landet. Det tyrkiske regimets uttalte mål med invasjonen er
å knuse det kurdiske styret i Nord-Syria, som er et av veldig få
politiske prosjekter i Syria som er både sekulært og demokratisk.
Det tyrkiske regimet har også fordømt FNs resolusjon om våpenhvile
i Syria og uttaler rett ut at Tyrkia har rett til å føre det de
kaller «jihad», altså hellig krig for islam, på syrisk territorium.
Så bemerker utenrikskomiteen i
innstillingen at utenriksministeren har sagt fra til tyrkiske myndigheter om
hva som er norske synspunkter på Tyrkias rolle i Syria. Da bør regjeringen
kunne være like tydelig overfor Norge, det norske folk og det norske
folks folkevalgte. Hvis regjeringen ikke klart tar avstand fra Tyrkias
invasjon av Syria, ser det mest av alt ut som om Norge gir en slags
stilltiende aksept til at en NATO-alliert invaderer et annet land
for å drive det som de selv kaller hellig krig, i strid med folkeretten.
NATO-landet Frankrike har uttalt
at den tyrkiske invasjonen er i strid med internasjonal lov. Som
en liten stat er Norge tjent med et internasjonalt system basert på
folkeretten, der militært sterke stater ikke kan ta seg til rette
overfor militært svakere stater. Derfor er det etter vårt syn skadelig
for Norges interesser om regjeringen vår ikke tar tydelig avstand
fra en folkerettsstridig invasjon av et annet land. Dessuten er
det altså slik at for hver angrepskrig som startes av et NATO-land,
øker risikoen for at også andre NATO-land kan bli angrepet av dem
som NATO-land invaderer.
Både øyevitner og lokale organisasjoner
forteller at den tyrkiske invasjonen har medført drap på sivile,
bortføringer, betydelig ødeleggelse av sivil infrastruktur og også
masseflukt. Derfor foreslår Rødt at regjeringen tar initiativ til
å hjelpe dem som er drevet på flukt, med humanitær bistand, så de
kan bli værende i sine nærområder og ikke trenger å legge ut på
en livsfarlig flukt mot Europa. Det burde jo partier som sier de
vil hjelpe folk der de bor og der de er, støtte fullt og helt her
i Stortinget.
Rødt vil stemme for SVs forslag
om stans i salg av norsk militært materiell til Tyrkia så lenge
de okkuperer deler av Syria. I tillegg står vi fast ved våre egne
opprinnelige forslag om at de tyrkiskstøttede islamistmilitsene må
trekkes ut, og at regjeringen gir nødhjelp til flyktningene fra
Afrin-området så de kan få hjelp i sine nærområder og vende hjem
igjen når Tyrkia og deres allierte islamistmilitser trekker seg
ut av området.
Jeg tar med det opp Rødts forslag.
Presidenten: Representanten
Bjørnar Moxnes har tatt opp de forslagene han refererte til.
Michael Tetzschner (H) [17:50:27]: Jeg hadde tenkt å la saksordførerens
utmerkede fremstilling av en stort sett samlet komitéinnstilling
også være min innstilling i saken, men det er et par innlegg som
fortjener litt mer oppmerksomhet.
Det er for det første representanten
Moxnes, som i sitt foregående innlegg – og også i en tidligere debatt
– har påtatt seg å belære Stortinget om folkeretten. Det kan godt
være bruddstykker i det som er sagt, som man kan nikke gjenkjennende
til, f.eks. at store land ikke kan ta seg til rette overfor små
land, men applisert på de konkrete dilemmaene man står overfor i
Tyrkia, har ikke det vært særlig veiledende. Det jeg tenkte jeg
skulle gjøre Stortingets plenum oppmerksom på, er at vi står overfor en
representant som i sin politiske praksis har uttrykt støtte til
Russlands folkerettslige okkupasjon og senere anneksjon av Krim
– for det uttalte det partiet han stadig henviser til som enmannsgruppe.
Det er jo flott, det, jeg kan dessverre ikke komme i tanker om noen
annen enn herr Moxnes, men det må jo være behagelig å ha et enmannsparti
– han behøver ikke konferere med noen. Imidlertid er det et kollektivt
organ innenfor Rødt som heter sentralstyret – eller sentralkomiteen
er vel kanskje riktigere i de kretser – som har uttalt seg om at
det nåværende styret i Ukraina ikke kom legitimt til makten. Man uttrykte
støtte til forgjengeren Janukovitsj, som ble innsatt av Putin, og
man sier at forandringen, med utgangspunkt i det som skjedde på
Majdan-plassen, var et kupp inspirert av Vesten. Så mye for den
folkerettslige forståelsen til representanten fra Rødt.
Jeg synes også det er ganske betegnende,
og dessuten litt bekymringsfullt, at han i tillegg til dette ser
ut til å ha blitt SVs åndelige fører i en del spørsmål her, ved
at representanten Lysbakken stadig må slutte seg til disse resonnementene
fra en så vidt anløpen representant som det vi har sett her.
Når det gjelder innstillingen,
kan jeg i hvert fall, i motsetning til i den foregående saken, si
at komiteen uttrykker seg gjennom et overveldende klart og samlet flertall.
Det er enighet om at den eksporten av våpen som finner sted, er
innenfor de norske prinsippene. Den iakttar ATT-regelverket, som
er utviklet i FN, og den er også godt innenfor EUs utviklede policy
på området. Det betyr ikke at man skal slippe disse problemstillingene
og si at alt er i orden. Vi har også den årlige meldingen, Meld.
St. nr. 5, som gir en fullstendig oversikt over hva som eksporteres,
på hvilke premisser, og til hvem.
Det er også slik, hvis man først
er inne på folkerettslige resonnementer, at det er akseptert å ha
et selvforsvar når naboområdene brukes som utskytningsramper og
operasjonsområder som truer integriteten i en anerkjent stat. Det
gjelder også disse militsene som opererer. YPG-militsen er nevnt,
ISIL er nevnt, og PKK – som er på vestlige terrorlister.
Ut fra en samlet vurdering, og
selvfølgelig under forutsetning av at våre utenriksmyndigheter følger
situasjonen, tar stilling til den enkelte utførselslisens og holder
seg orientert, kan Stortinget gi sin fortsatte støtte til den politikken
Stortinget har forutsatt at regjeringen skal følge. Derfor er det
helt rimelig og riktig at man nedstemmer dette forslaget.
Utenriksminister Ine M. Eriksen Søreide [17:55:47]: Innstillinga
fra komiteen viser at det er bred enighet om hovedtrekkene i norsk
Syria-politikk, og det er jeg glad for.
Syria-konflikten er inne i sitt
åttende år, og mange aktører og ulike interesser kompliserer arbeidet
med å finne en løsning på konflikten, som har skapt enorme menneskelige
lidelser og store utfordringer i nabolandene. 13 millioner mennesker
har behov for humanitær hjelp, 5 millioner av dem er barn. 5,5 millioner
syrere har flyktet fra landet, og over 6 millioner er på flukt i
Syria.
Når det gjelder representantforslaget
som er til behandling i dag, har jeg i brev til komiteen utredet
norsk syn på de ulike spørsmålene som tas opp. Representantforslaget
har tre elementer, og jeg vil kort gå igjennom hvert av de tre.
Først Tyrkias forhold til Syria.
Tyrkia grenser til Syria og opplever konflikten både rent sikkerhetsmessig
og som mottaker av 3,5 millioner syriske flyktninger. Tyrkia bærer
et stort ansvar, noe jeg har kommunisert både i denne sal og utad
i flere omganger.
Tyrkiske myndigheter har forsikret
om at Tyrkia ikke har til hensikt å okkupere Afrin permanent, men det
er heller ikke offentliggjort noen tidsplan for tilbaketrekking
av de militære styrkene. Regjeringa har gjentatte ganger oppfordret
alle parter i Syria-konflikten til tilbakeholdenhet og til å avstå
fra handlinger som kan vanskeliggjøre politiske løsninger i Syria
og kampen mot ISIL. Vi har gjentatte ganger også understreket viktigheten
av at Tyrkia ikke går lenger enn det som er nødvendig og proporsjonalt
for å hindre og imøtegå angrep inn på tyrkisk territorium.
Vi følger Syria-krisen svært nøye,
og den økte internasjonaliseringen av konflikten har bidratt til
å gjøre arbeidet med en fredsløsning enda vanskeligere. Vi følger også
spørsmålet knyttet til Tyrkias rolle nært, og jeg har selv tatt
opp Tyrkias rolle i Afrin med min kollega Cavusoglu nå for ikke
lenge siden.
Regjeringa kommer til å fortsette
å ta opp og diskutere disse sakene.
Så til det andre: Norges humanitære
bidrag til Syria og nabolandene. I den forrige debatten redegjorde
jeg for våre forpliktelser på 10 mrd. kr til Syria og nabolandene
over fire år, et løfte vi er godt på vei til å innfri – og vi er
helt i rute. Det vil si at vi i år bevilger minst 2,25 mrd. kr til
humanitær bistand til Syria og nabolandene. Det gjør at Norge er
femte største giverland.
Men den humanitære bistanden gis
også i tråd med de humanitære prinsippene om humanitet, upartiskhet,
uavhengighet og nøytralitet. Våre partnere skal søke å nå dem som
er nødlidende, og som til enhver tid har størst behov. Den humanitære
bistanden blir derfor ikke spesielt øremerket særskilte områder.
Som jeg var inne på i den forrige debatten, har vi selvsagt heller
ingen begrensninger på hvem som skal motta denne humanitærhjelpen
– uansett om man er i et opprørskontrollert eller et regjeringskontrollert
område, har man akkurat like stort behov for og krav på humanitær
hjelp, og vi skiller ikke.
Nå har FN og FNs samarbeidspartnere
trappet opp den humanitære responsen i forbindelse med Afrin til områder
med internt fordrevne. Syrisk og tyrkisk Røde Halvmåne og andre
tyrkiske, syriske og internasjonale NGO-er deltar med nødhjelp.
FN har koordinert flere nødhjelpsleveranser fra Gaziantep og inn
i Afrin og nærliggende områder.
Syria har hovedansvaret for den
alvorlige humanitære situasjonen i landet. Manglende syrisk engasjement
i den FN-ledede fredsprosessen for å finne politiske løsninger på
konflikten gjør det vanskelig å sikre stabilitet i Syria og i regionen.
Til slutt og for det tredje: Eksport
av forsvarsmateriell. Alle søknader om eksport av forsvarsmateriell
til Tyrkia er gjenstand for en grundig vurdering basert på Utenriksdepartementets
retningslinjer. Vurderingen retter seg mot en rekke innenriks- og
utenrikspolitiske spørsmål, og Stortingets 1959-vedtak, med de tilføyelser som
er kommet etterpå, er det grunnleggende. På generelt grunnlag understrekes
det at regelverket gir hjemmel for å avslå eller holde tilbake eksport
av forsvarsmateriell dersom eksport anses å være uforenlig med gjeldende
retningslinjer, inkludert om det fastslås fra autoritativt hold
at et land bryter humanitærretten.
Presidenten: Det
blir replikkordskifte.
Bjørnar Moxnes (R) [18:00:50]: Takk for redegjørelsen fra
utenriksministeren. YPG har samarbeidet med koalisjonen som har
bekjempet IS. De har vist seg å være trolig de mest effektive bakkestyrkene
for å drive IS ut av territorier som de tidligere har kontrollert,
og har i grunnen vært helt avgjørende for å bekjempe denne terrororganisasjonen
på bakken i Syria. Så blir det her i salen fra andre representanter
framstilt som om YPG er en slags terrororganisasjon i seg selv.
Er det slik at regjeringens syn er at YPG er en terrorgruppe, eller anses
de som en del av koalisjonen i kampen mot IS?
Utenriksminister Ine M. Eriksen Søreide [18:01:47]: For å
gi litt kontekst til svaret: En av de bekymringene vi hadde knyttet
til Tyrkias operasjoner i Afrin, var at kampen mot ISIL begynte
å gå saktere mange steder, fordi man fra YPG og andre rettet oppmerksomheten
andre steder. Ferske rapporter vi har nå, tyder på at de operasjonene
er i gang igjen, og det er viktig for å hindre ISILs fotfeste i
de lommene som nå var aktuelle. PKK og YPG er, som representanten
er godt kjent med, ikke på FNs terrorlister, og det har vært viktig
i diskusjonen om at vi nå fører kampen mot ISIL i fellesskap, at
SDF-styrkene og de som fører kampen mot ISIL, har vært og er en
viktig alliert i kampen.
Bjørnar Moxnes (R) [18:02:42]: Takk for tydelig og godt svar
på det spørsmålet. Når det gjelder nødhjelp, er det, etter hva vi
vet, sånn at de aller fleste som flykter fra Afrin-området, befinner
seg i det som heter Shahba-området, og der deltar ikke Norge med
nødhjelp per dags dato. Er det riktig at det er slik det forholder
seg, og har Norge planer om også å yte nødhjelp i denne delen av
regionen, hvor de fleste flyktningene fra Afrin oppholder seg?
Utenriksminister Ine M. Eriksen Søreide [18:03:24]: Som jeg
var inne på i mitt svar, er vi varsomme med å øremerke den humanitære
hjelpen til bestemte områder av Syria. Grunnen til det er veldig enkel.
Det er behovene som styrer, og vi bruker FN og partnere. Det er,
som vi var inne på i den forrige debatten vi hadde her, ofte veldig
vanskelig med tilgang, også humanitær tilgang, i Syria. Vi er veldig
opptatt av at vår humanitære hjelp heller ikke skal politiseres,
i den forstand at den bare gis i bestemte områder – eller gis mer
i bestemte områder – rett og slett fordi behovene er så enorme at
vi er avhengige av å kunne bruke våre partnere på bakken på en god
måte der det er tilgang til å få ut nødhjelp. Det at vi er en så
stor giver, er noe som er viktig for både FN-systemet, Røde Halvmåne/Røde Kors
og andre som har den tilgangen – at vi er en stor og stabil giver,
som også har muligheten til, som vi også i noen sammenhenger har
gjort, å øke hjelpen utover det, rett og slett fordi vi ser behovet
for det.
Bjørnar Moxnes (R) [18:04:27]: Til slutt om proporsjonalitet.
Afrin ble i lengre tid utsatt for bombing over grensen fra Tyrkia,
men det kom altså ikke noe svar med motaksjoner inn i Tyrkia av
den grunn. Så har det med invasjonen bl.a. blitt en stor flyktningstrøm,
det har vært rettet angrep mot viktige historiske kulturminner,
og folk har måttet forlate sine hjem. Jeg lurer på om regjeringen
og utenriksministeren har noen vurdering av proporsjonaliteten i
de angrepene som følger med den tyrkiske invasjonen i Syria. Kan
regjeringen utdype sitt syn på det?
Utenriksminister Ine M. Eriksen Søreide [18:05:18]: Som jeg
har nevnt både i svaret til komiteen og nå i debatten, er regjeringa
opptatt av – og har vært og kommer til å være opptatt av – at man
både i denne saken og i andre tilsvarende saker har forpliktelser
til å opptre innenfor det som er nødvendig og proporsjonalt for
å ivareta sine sikkerhetsinteresser. Vi har fra norsk side ikke
gjort egne utredninger av proporsjonaliteten, men vi har hatt den
samme responsen og reaksjonen som store deler av det internasjonale
samfunnet har hatt. Vi har også tatt dette opp med tyrkiske myndigheter
i flere omganger for å forsikre oss om at dette ikke blir en permanent
tilstedeværelse, som, slik jeg var inne på, kompliserer konflikten
ytterligere, og også selvsagt for å mane til tilbakeholdenhet, som
FN også har gjort, og som vi har sluttet oss til.
Presidenten: Replikkordskiftet
er dermed omme.
Flere har ikke bedt om ordet til
sak nr. 9.
Innstilling
fra utenriks- og forsvarskomiteen om Årsrapporter til Stortinget
fra Stortingets faste delegasjoner til internasjonale parlamentariske
forsamlinger for 2017 (Innst.
321 S (2017–2018), jf. Dokument 13 (2017–2018))
Ingjerd Schou (H) [18:06:51] (ordfører for saken): Dette
gjelder innstilling om Stortingets internasjonale delegasjoner i
året som gikk, 2017. Det har gitt meg i hvert fall anledning til
noe jeg har tenkt på lenge, og det er å gå tilbake i historien og
undersøke når vi startet, og når det internasjonale samarbeidet
begynte.
Hvis vi går til Stortingets historie
1964–2014, er det omtalt at det er lang tradisjon for internasjonalt
parlamentarisk samarbeid. Det startet allerede på 1800-tallet og
har utviklet seg gradvis gjennom etterkrigstiden. Stortinget deltar
i dette ved å oppnevne faste parlamentariske delegasjoner av medlemmer.
I omtalen av dette begynner man med 1964 og skriver at det for tiden
er åtte slike samarbeidsdelegasjoner. Nå har nok dette økt siden
da, men på den tiden var det åtte slike delegasjoner av faste medlemmer.
Det er samarbeid i Den Interparlamentariske
Union, omtalt som IPU. Det har vart siden 1889, og pågår fortsatt.
Delegasjonen til Europarådets parlamentarikerforsamling ble oppnevnt
første gang i 1949. Det vil si at Europarådsdelegasjonen skal være
med i et jubileum neste år – 70 år. NATO-delegasjonen går tilbake
til 1955. Stortingets delegasjon til Nordisk råd går tilbake til
1962 og OSSE til 1992. I 1977 ble det etablert en parlamentarisk
EFTA-delegasjon, som fra 1992 også møter i EØS-regi. Fra 1994 har
det vært en delegasjon til Den arktiske parlamentarikerkomiteen.
Da jeg dykket ned i historien,
fikk jeg lyst til å referere noe Knut Frydenlund har sagt. Han sier
i 1982, om å sammenligne de ulike parlaments engasjement når det gjelder
internasjonalt samarbeid:
«Den generelt økte interesse for
utenrikspolitikk gjør seg også gjeldende i Stortinget. (…) Sammenliknet
med situasjonen i andre land, er det norske Stortinget sannsynligvis
en av de nasjonalforsamlinger i verden som er mest opptatt av internasjonale
spørsmål og utenrikspolitikk. Noe annet er at dette engasjement
også varierer fra område til område. Det er visse saksområder som
Stortinget er særlig opptatt av, som bistandspolitikken, situasjonen
for menneskerettigheter i andre land og situasjonen i det sørlige
Afrika.»
Han sier også:
«Det er vel heller ikke noen nasjonalforsamling i
verden som i den grad debatterer avstemninger som har funnet sted
i FN.»
Dette sa altså Knut Frydenlund
i 1982.
Det er også verdt å merke seg når
vi går tilbake i historien om de internasjonale delegasjonene som
Stortinget har oppnevnt, at det er ingen samlet framstilling av når
det begynte, hva engasjementet var, og hvordan vi behandlet vi dette.
Men når vi ser på det som er skrevet i 1955 om Nordisk råd, sies
det den gangen at det var en bestemt tekst som ble behandlet likt
og samtidig, både i det danske folketing, i Finlands og Sveriges
riksdager og i det norske storting, og at man da var opptatt av
at delegasjonene skulle representere ulike politiske oppfatninger.
Det vi behandler nå, handler om
årsrapportene fra Stortingets delegasjoner til nettopp de interparlamentariske
forsamlingene, som også gir et bilde av det som er bredden i Stortingets
virksomhet. Rapportene beskriver arbeidet i de ulike delegasjonene
og hvilke temaer som har preget arbeidet i året som gikk. Delegasjonene har
varierende tematisk og geografisk virkeområde og ulik tilknytning
til de multilaterale foraene som nettopp gjenspeiler det.
Selv om parlamentarikerforsamlingene
er ulike i karakter, har de også mange fellestrekk. Menneskerettigheter
og demokratiutvikling står sentralt i flere av parlamentarikerforsamlingene.
Etter stortingsvalget 11. september og i løpet av høsten i fjor
ble sammensetningen av delegasjonene endret.
For arbeidet i Stortinget innenfor
en rekke saker og saksområder ser vi viktigheten av at europeisk
samarbeid står sentralt i flere av Stortingets internasjonale delegasjoner.
Da er det verdt å nevne bl.a. Storbritannias beslutning om å forlate
EU. Det har preget arbeidet her i Stortinget, men det har også preget
delegasjonen til EFTA/EØS-området. Det er også slik at man merker
konsekvensene av brexit i Norge. EFTA og EØS har vært nøye drøftet
på møter med parlamentarikerne i Brussel og London, og det har også
vært oppe i Stortingets Europautvalg ved flere anledninger.
I Europarådets parlamentarikerforsamling
har utfordringene i samarbeidet i første rekke handlet om Russland,
situasjonen i Tyrkia – det har preget veldig mye av arbeidet i 2017
– og ulike staters brudd på menneskerettigheter og korrupsjon har
også vært viet oppmerksomhet.
Når det gjelder Stortingets arktiske
delegasjon og EFTA/EØS-delegasjonen, har de hatt økt kontakt med medlemmer
av Europaparlamentet, nettopp for å få fram det som har vært de
norske synspunkter og interesser i saker som er til behandling.
Flyktningkrisen som vi så startet
allerede i 2014–2015 – i 2015 særlig – har også preget året som
gikk, og arbeidet i flere av delegasjonene. Temaet for generaldebatten
i Den Interparlamentariske Union, IPU, under høstsesjonen i St.
Petersburg gikk på fremme av kulturell pluralisme og fred gjennom
interreligiøs og interetnisk dialog.
Konflikten mellom Russland og Ukraina
har satt sitt preg på arbeidet i flere av parlamentarikerforsamlingene
siden Russlands annektering av Krim og konflikten i Øst-Ukraina
brøt ut. Når det gjelder arbeidet i OSSEs parlamentarikerforsamling,
har partene i Ukraina-krisen og deres manglende evne til å føre
en konstruktiv dialog innenfor det interparlamentariske samarbeidet vært
tydelig gjennom hele det foregående året.
Det er også verdt å merke seg arbeidet
i PACE, altså Europarådet. Stortinget ser at Russland ikke har levert akkreditivene
sine og heller ikke har deltatt i parlamentarikerforsamlingen. NATOs
parlamentarikerforsamling i 2017 har viet mye oppmerksomhet til
det den anser for å være Russlands destabiliserende aktiviteter,
og hva som bør være NATOs svar på disse. Komiteen har også merket
seg at økt maritim aktivitet som fiskeri, sjøtransport og cruisetrafikk
er noen av konsekvensene av at isen i Arktis smelter. NATO PA vedtok
en rapport som peker på at nordområdene igjen har fått stor betydning for
NATO på grunn av klimaendringer, Russlands økte militære kapasitet
og Kinas økende interesse for regionen. ASEP-delegasjonen ser på
hvordan asiatiske land posisjonerer seg i Arktis.
Siden jeg leder Europarådsdelegasjonen
på vegne av Stortinget, med fem faste og fem vararepresentanter som
alle deltar aktivt i Europarådet, og fordi Europarådet har 70 års
jubileum neste år, og Norge var en av initiativtakerne til dette
i 1949, har jeg lyst til å nevne at 2017 har vært et krevende år.
Det er særlig fordi det har vært en rekke rykter og anklager om
korrupsjon. Det har vært opprettet en uavhengig granskningskommisjon som
nettopp har sett på de områdene som handlet om korrupsjon, som også
har fått korrupsjonslignende aktivitet, som vi omtaler det som,
og det har hatt konsekvenser for parlamentarikere. Det står i en
rapport som har vært levert til Stortingets presidentskap, for at
vi skal kunne se på hvordan vi organiserer det internasjonale arbeidet,
hvordan vi forbereder representanter fra vår parlamentarikerforsamling
til å delta både i valgobservasjonen og til å være aktive i internasjonale
delegasjoner – de krav som stilles til det, ikke bare der ute, men også
i det arbeidet vi har her hjemme.
I tillegg er det etablert det vi
kaller en adhockomité i Europarådet, som nå, etter nær 70 års aktivitet,
har oppe til gjennomgang det grunnleggende spørsmål – med en litt
storstilt hovedrengjøring fra kjeller til loft – hva det er Europarådet
egentlig skal handle om, tilbake til det som vi kaller for «core
values», eller de grunnleggende verdiene som lå til grunn den gangen
i 1949, da man ønsket å forhindre at annen verdenskrig skulle oppstå
som en tredje. Det handler om å rette oppmerksomheten mot det som
går på menneskerettigheter, rettsstatsprinsipper og demokratiutvikling.
Norge har 204 års erfaring med
egen grunnlov og dermed også med utviklingen av vårt lands demokrati. Ukraina
har vel litt over 20 års erfaring. Vi kan jo spørre oss selv hvordan
vi bygger et nytt land, hvordan vi bygger et demokrati, hvordan
vi rigger det for framtiden. Det betyr at arbeidet i Europarådet
for mange av våre representanter som deltar der, handler om å bistå
i debatter, i utvikling av og hjelp til andre land som strever med nettopp
det som går på rettsstatsprinsipper og demokratiutvikling, som vi
på mange områder har tatt litt som en selvfølge.
Nils T. Bjørke hadde her
teke over presidentplassen.
Svein Roald Hansen (A) [18:18:10]: Noen ord om årsrapporten
fra EFTA-parlamentarikerkomiteen: Vi følger bl.a. EFTAs arbeid for
å utvide nettverket av handelsavtaler, og under ministermøtet på
Island om to uker vil en handelsavtale med Ecuador signeres, sammen
med en oppdatert avtale med Tyrkia. Den gamle avtalen med Tyrkia
omfattet varehandel. Den nye omfatter også tjenester, handelsfasilitering,
forenkling av toll- og veterinærregler – viktig for fiskeeksporten
– miljøregler og arbeidstakerrettigheter, samt regler for voldgift.
EFTA vil da ha 28 avtaler med 38 partnere, men forhandlinger med
store land i Asia står dessverre fortsatt i stampe. India, Vietnam
og Malaysia har vi forhandlet med i årevis, Indonesia det samme,
men der er man trolig nærmere en avtale.
Forhandlingene med Canada og Mexico
om oppdatering av de gamle avtalene står også i stampe, og forhandlingene
med Mercosur, altså Argentina, Brasil, Paraguay og Uruguay, er nå
kommet i gang. Både Brasil og Argentina har etter hvert erkjent
at den proteksjonistiske politikken er et hinder for økonomisk vekst
og utvikling. Argentina ser handelsavtaler med EU – som de også forhandler
med – og EFTA som et virkemiddel for reformer og mer stabilitet
i økonomien. Men det vil være mange følsomme temaer som skal finne
sin løsning før man kommer i mål. I tillegg til EFTA-forhandlingene
forhandler Norge bilateralt med Kina, og vi forsøker stadig å få
Japan til forhandlingsbordet.
En av de sakene, noe også representanten
Ingjerd Schou nevnte, som har stått fast på dagsordenen i våre møter
i komiteen de siste par årene, er brexit. Det berører oss på den
måten at britene går ut av det indre marked. Da står også EFTA-landene
uten handelsavtale med britene. Vi må få på plass en ny avtale,
og forhandlingene om det kan starte etter mars neste år.
Men brexit berører oss også på
en annen måte. Så langt ser det ikke ut til at britene enes om hva
slags avtale med EU de ønsker å erstatte medlemskap med, og det er
betydelige krefter i parlamentet nå som peker på en EØS-avtale som
en løsning. Den vil jo sikre fullgod tilgang til det indre marked
og – kanskje det viktigste i denne sammenheng – løse hodepinen med
en sømløs grense mellom Nord-Irland og Irland. Nå har også EUs sjefsforhandler,
Barnier, pekt på dette som en mulig løsning.
Jeg tror det da er på tide at regjeringen
og de andre EFTA-landene for alvor studerer hvilke interesser EFTA-landene
har i handelspolitikken, og hvor overlappende eller avvikende de
er med hensyn til britene. Jeg er redd at det å skulle få et motvillig
og politisk splittet Storbritannia inn i EØS-avtalen, vil by på
store utfordringer. Der er det som kjent slik at de tre landene
som er der nå, må være enige om å ta nye direktiver inn i avtalen.
Da er det fornuftig å forberede seg på det og være godt forberedt
hvis de skulle stå på trammen og banke på døra. Vår forpliktelse
må først og fremst være å ivareta vår avtale med EU og sikre at
den fortsatt fungerer, ikke løse britenes problemer.
Christian Tybring-Gjedde (FrP) [18:21:53]: Jeg tar ordet
som leder av Norges delegasjon til NATO. Jeg gjør det fordi jeg
finner det utrolig interessant og nyttig å være en del av den delegasjonen.
Jeg har et godt samarbeid også med Liv Signe Navarsete. Jeg lovet
å nevne hennes navn, så nå har jeg gjort det.
Det er lærerikt. NATOs parlamentarikerforsamling består
ikke bare av NATOs 29 medlemsland – bare det tallet er ganske utrolig
hvis man ser tilbake til 2000-tallet, da det var 13 medlemmer, og
nå er det altså blitt 29 medlemsland – men i tillegg er det kanskje
20–25 samarbeidsland eller partnerland, som Algerie, Saudi-Arabia,
Israel og en rekke andre land. Så det er en stor forsamling land
som utveksler synspunkter.
Det å sitte i en parlamentarikerforsamling,
gjør at man treffer alle mulige politiske avskygninger, som er noe
helt annet enn andre måter å drive med politikk på, hvor det veldig
ofte er de store partiene, som utgjør regjeringene i de ulike landene,
som man treffer. Det å treffe og få innspill og kommentarer fra
andre politiske avskygninger, er veldig nyttig og veldig interessant.
I parlamentarikerforsamlingen har
vi diskutert mange områder. Nesten alle de politiske områdene som har
vært diskutert i denne salen, har også blitt diskutert bredt i forsamlingen,
hvor vi selvfølgelig også har hatt generalsekretær Stoltenberg til
stede to ganger i året. Han er en utrolig dyktig generalsekretær
– jeg vil bare ha sagt det med en gang – og det har vært veldig
interessante spørsmål og svar-seanser begge gangene. Et av de poengene
som kanskje var tydeligst og mest oppsiktsvekkende for mange, var
Stoltenbergs tydelige svar når det gjaldt Georgias og Ukrainas tilnærming
til NATO, bl.a. at begge landene har en selvstendig rett til å velge
alliansepartnere. Det er ikke ukontroversielt, men han var veldig
tydelig på det. Det fikk stor applaus i salen.
Ellers har vi hatt en votering
i parlamentarikerforsamlingen når det gjelder Wales-vedtaket fra
2014, hvor medlemslandene i NATO vedtok «aim to 2 percent defense
spending». Vi vedtok i parlamentarikerforsamlingen å fjerne «aim
to». Så en bredt sammensatt gruppe av parlamentarikerne i Europa
– altså ikke regjeringene – ønsker altså å gå raskere frem og være
mer forpliktende i sitt arbeid i sine nasjonale parlamenter, og
forventer at regjeringene i alle medlemslandene gjør det man har
lovet, og ikke bare «sikter mot», «håper på», «skal en gang i fremtiden»
eller «har ambisjoner om», men faktisk gjør det som var Wales-erklæringens
intensjon.
Willfred Nordlund (Sp) [18:25:12]: I en tid med økende og
mye uro internasjonalt – som saksordfører har vært inne på, setter
det ulikt preg på de ulike komiteenes arbeid – er det som medlem
i Stortingets delegasjon for arktisk parlamentarisk samarbeid godt
å si at samarbeidet der fortsetter uforminsket.
At Stortinget er et storting som
har store interesser på de utenrikspolitiske områdene, er en styrke
for nasjonen og noe som jeg tror vi skal være meget glad for. Det åpner
muligheter, det viser vei, og ikke minst gir det Stortinget mulighet
til å sette Norge inn i en større kontekst enn bestandig bare å
se på oss selv. For Senterpartiet er det viktig, og vi mener at
vi skal fortsette det arbeidet og være til stede på de viktige arenaene,
både tidlig, underveis og i ettertid. I så måte var en tidligere
taler inne på forholdet til EØS og EFTA og viktigheten av at Norge
er tidlig ute, og at regjeringen tar grep her.
Til arbeidet i Stortingets delegasjon
for arktisk parlamentarisk samarbeid: Samarbeidet fungerer godt,
og det ser vi ved at det er en økt interesse for det arktiske feltet.
Det viser bl.a. den interessen Nordisk råd har fattet for det arbeidet
som det norske stortinget gjør på dette området, hvor vi har blitt
invitert med på flere møter. Det viser også de sammenhengene der
vi har deltatt på møter i Europaparlamentet. Jeg tror det er flere
av representantene som kunne fått seg en liten overraskelse av å
være med på et sånt møte og fått beskrevet hvordan virkeligheten
ser ut fra Brussel. Det er én ting at virkeligheten kan se annerledes
ut fra denne salen når vi snakker om nordområdene, men den er i
hvert fall annerledes når vi kommer dit ned.
Stortingets delegasjon for arktisk
parlamentarisk samarbeid har naturlig nok klima høyt på dagsordenen, sånn
som mange av de andre komiteene. Det er en glede å spore at flere
av komiteene er opptatt av et felt som kommer til å berøre oss i
større og større grad framover, og som kommer til å kreve større
internasjonalt samarbeid for å møte utfordringene på en ordentlig
og god måte.
Når det gjelder klimaendringene,
har Norge noen særlige interesser, som en arktisk stat og som en
forvalter av store havområder i nordområdene og ikke minst med en
grense til Russland. Det er i den sammenhengen interessant å få
vite om utenriksministeren har merket seg at tidligere i dag ble
nordområdene diskutert i debatten om kommuneproposisjonen – altså
hvordan vi finansierer velferdstjenestene i Norge – på bakgrunn
av det som en representant tidligere var inne på måtte bero på en
feilskriving fra representanter fra Høyre og Fremskrittspartiet.
Det handler om det forholdet at Høyre og Fremskrittspartiet i innstillingen
mener at fylkene Troms og Finnmark er Norges viktigste utenrikspolitiske
interesseområde. Jeg forsøkte å få et svar fra kommunalministeren
på om det betydde at regjeringens nordområdestrategi fra 2017 var
under endring, eller om dette var et uttrykk for noe som har vært
allment kjent. Det er nemlig ikke bare fylkene Troms og Finnmark
– som regjeringspartienes medlemmer viste til – men også de øvrige
fylkene i Norge som har hatt et utstrakt samarbeid med stater som
har interesser i nordområdene, herunder Russland.
Jeg kan godt nevne mitt eget fylke.
Nordland har hatt et utstrakt samarbeid med vennskapsregioner i Russland
– det gjelder for så vidt også nede på kommunenivå – noe som jeg
går ut fra at utenriksministeren er godt kjent med, all den tid
man har hatt et utmerket samarbeid med UD om en del av disse temaene.
Videre har Stortingets delegasjon
for arktisk parlamentarisk samarbeid hatt et godt samarbeid med
bl.a. UD og utenriksministeren, og har innledet halvårlige dialoger,
som vi har kalt det, der man berører spørsmål som er viktige for
Norge, og som Stortingets delegasjon også vil berøre når man møter
andre parlamentarikerdelegasjoner rundt omkring. Jeg skal overbringe
en hilsen fra komiteen og si at det har vi satt stor pris på. Vi
ser fram til den neste, som vel er om bare et par dager.
Delegasjonen ble opprettet i 2009,
som et svar på en økende interesse rundt det som blir snakket om
som nordområdene – altså som en strategisk viktig utenrikspolitisk
interesse for Norge, ikke fylkene, men områdene i helhet, herunder
Svalbard. Man skal nå ha 13. parlamentarikerkonferansen i år. Det
er klart at når man diskuterer temaer i arktisk kontekst, er det
viktig å huske på at det bor ganske mange hundre tusener mennesker
i det som defineres som arktiske områder. Når man da skal diskutere
levevilkår og hvilke muligheter man har der både for næringsutvikling,
innovasjon og forskning, er det klart at Stortingets arbeid i denne
delegasjonen er viktig, bl.a. ved å delta i debatten, særlig på
den internasjonale arenaen, for å opplyse om hvilke muligheter som
er i nordområdene, og hvilke mennesker som bor der. Dette er fordi
de aller fleste bildene man ser fra arktiske områder, er av uberørt
natur, og det er fort gjort å glemme at det faktisk bor ganske mange
mennesker der, og ikke minst at det omsettes for ganske mange milliarder
kroner i disse områdene, som går til bl.a. aktivitet og eksport
av varer til resten av verden.
I den sammenhengen er det viktig
at Norge, som en stor aktør i nordområdene og i Arktis, også er
seg bevisst sitt ansvar innenfor søk og redning, altså SAR-ordningen.
Jeg vil berømme utenriksministeren for det arbeidet hun har gjort
i samarbeid med Maritimt Forum Nord for å se på det som må på plass
for å kunne fortsette å ta i bruk de mulighetene, på en bærekraftig
måte, som har åpnet seg når vi nå – dessverre eller heldigvis, alt etter
hvem man spør – ser at polhavet åpner seg og mulighetene blir større.
Det har vært en vilje fra denne salen om at man skal være varsom,
og det betyr også at man må ha på plass en del sånne ressurser framover,
når man nå ser både økt cruisetrafikk, økt fiskeriaktivitet, økt
mineralaktivitet og ikke minst økt interesse fra andre stater.
Det er interessant å merke seg
at man også på forskningssiden ser en økende aktivitet nå, bl.a.
er det en del asiatiske land som har forskningsstasjoner på Svalbard.
Det er et arbeid jeg tror denne forsamlingen skal fortsette å støtte
opp om.
Jeg skal avslutte med å si at det
er en rekke uløste problemer i verden, også i Arktis, noe som betyr
at Stortingets delegasjoner vil komme til å måtte fortsette sitt arbeid.
Jeg tror det vil være viktig at man ikke reduserer de ambisjonene
man har på dette feltet – nettopp for å ivareta de norske interessene
i en global verden.
Utenriksminister Ine M. Eriksen Søreide [18:32:59]: Jeg ville
gjerne ta ordet for å kommentere noen av de tingene som har kommet
fram i debatten, men først og fremst for å understreke viktigheten
av det arbeidet som gjøres i de parlamentariske delegasjonene. Jeg
tror kanskje stortingsrepresentantene av og til undervurderer sin
egen innsats og sin egen viktighet på det området for å ivareta
norske interesser på en god måte. Som en gammel traver i Stortinget
så jeg også den gangen veldig tydelig hvor viktig det var å engasjere
seg på parlamentarisk nivå, ofte fordi dialogen på parlamentarisk
nivå kan være en annen enn det den er på myndighetsnivå. Vi ser
at det åpner opp for andre typer samarbeid enn det man kan gjøre
på myndighetsnivå, og det kan forsterke det arbeidet som allerede
gjøres med å knytte kontakter. Jeg mener også at det brede nedslagsfeltet
Stortinget har i de parlamentariske delegasjonene, er et veldig
godt bilde på hvilken understøttelse dette er for norske interesser
og dermed også for regjeringas arbeid utenrikspolisk.
Jeg følger med interesse de debattene
som er, og har selvfølgelig også det privilegiet at jeg møter delegasjonene
med jevne mellomrom, og, som representanten Nordlund helt riktig
påpeker, allerede fredag er det ny nordområde-dialog, noe jeg mener
er et viktig bidrag til både den felles forståelsen av norske interesser,
utfordringer og muligheter, og selvfølgelig også til å sette saker
på dagsordenen i andre fora. Jeg skal ikke bruke tid på det nå,
men jeg har mange eksempler på hvor viktig den parlamentariske kontakten
har vært, f.eks. inn mot partigrupper i Europaparlamentet eller
mot Europaparlamentet direkte. Jeg besøkte selv Europaparlamentets utenrikskomité
for ikke lenge siden for å snakke litt om norsk utenrikspolitikk
og tegne et bilde av hvordan vi ser verden. Det er klart at det
er viktige arenaer å bruke også for parlamentarikere. Det er akkurat
det samme i forbindelse med NATO- og EFTA-parlamentarikerforsamlinger
og alle andre forsamlinger, som vi ser den absolutte nytten av.
Så vil jeg også knytte noen kommentarer
til nordområdene. Det er jo en kjensgjerning at veldig mange utenfor
Norges grenser ser på nordområdene som noe som er kaldt, som er
øde, og der det ikke skjer spesielt mye. Det er ganske mange som
blir overrasket når jeg minner om at 10 pst. av Norges befolkning
bor i det som defineres som arktiske områder. Det er der folk lever
og studerer, det er der man starter bedrifter, og det er der man
etter hvert skal på aldershjem og sykehjem. To tredjedeler av de
norske eksportinntektene stammer fra kyst- og havbaserte næringer
– også et viktig bilde på kysten generelt, men på nordområdene spesielt.
Statsministeren har, som Stortinget
vet, tatt initiativ til å opprette et internasjonalt havpanel om
bærekraftig havøkonomi. Det er også et viktig bidrag til forståelsen av
det som ut fra et norsk perspektiv er svært viktig, nemlig at det
går an å kombinere bærekraftig bruk med bærekraftig vern. Det er
ikke enten–eller, det går an å kombinere. Det er en posisjon som
vi opplever at ikke alle land har. Det er veldig mange land som
enten er veldig opptatt av vern eller veldig opptatt av utnytting
av ressursene. Realiteten er at skal man klare å brødfø en voksende
befolkning, klare å utnytte det enorme potensialet som ligger i
ressursene i havet – ikke minst blir havet stadig viktigere som
transportvei – må vi også gjøre det på en bærekraftig måte og finne
den balansen Norge har klart å finne mellom vern og bruk. Jeg bruker veldig
ofte eksempelet med den arktiske torskestammen, som i 1989 var på
et lavmål, et bunnivå, men takket være god felles forvaltning fra
norsk og russisk side har vi i dag en torskestamme som er meget
bærekraftig og levedyktig, og som gir et gjennomsnittlig økonomisk inntektsgrunnlag
på ca. 2 mrd. dollar hvert år. Det forteller noe om viktigheten
av bærekraftig forvaltning, men også at det er mulig å kombinere
vern og bruk. Og det er et veldig viktig poeng i det panelet statsministeren
har satt ned: å bruke det som et argument for norske posisjoner
på området.
La meg knytte noen få kommentarer
til spørsmålet om handel. Som representanten Svein Roald Hansen var
inne på, er det flere handelsforhandlinger i gang. Vi har et godt
håp om å kunne avslutte og få i land forhandlingene med Indonesia
i løpet av året. Jeg hadde senest i går den indonesiske ambassadøren
på besøk. Vi diskuterte bl.a. dette, fordi det nå er flere høynivåbesøk
fra Indonesia som også kommer inn, og dette er en viktig del av
tematikken.
Jeg reiste til Japan for ikke lenge
siden. Et av hovedtemaene der var diskusjonen om økonomisk partnerskapsavtale
mellom Norge og Japan, som er et veldig viktig område for Norge.
Det som er interessant, er jo at Japan også er veldig interessert
i å utvikle forskningssamarbeidet med Norge videre. Det at vi nå
snart får den nye forskningsstasjonen i Ny-Ålesund ferdig, er et
viktig bidrag til det samarbeidet, der Japan har vært inne siden –
hvis jeg nå ikke husker helt feil – 1979.
Avslutningsvis noen ord om brexit.
Det er som representanten Hansen var inne på, en utfordrende situasjon
selvfølgelig for Norge ikke å sitte inne som en del av forhandlingene.
Det er sånn det er når man ikke er EU-medlem. Vi følger selvfølgelig
forhandlingene veldig tett, men mer enn det: Vi har også veldig
nær kontakt med både Storbritannia og EU. Vi har en klar interesse av
å opprettholde et så nært forhold til Storbritannia som mulig etter
brexit. Det betyr at vi må gjennomgå en rekke handelsavtaler særlig,
fordi vår handel med Storbritannia i dag, som er omfattende, primært
går gjennom EØS-avtalen. Vi må nå tilbake til andre mekanismer.
Vi har en klar interesse i en ordnet brexit, som betyr at vi kan
speile avtaler EU og Storbritannia gjør, som vil tjene Norge. Statsministeren
har personlig engasjert seg mye i spørsmålet om norske borgeres
rettigheter i Storbritannia og vice versa britiske borgeres rettigheter i
Norge og i andre EØS- og EFTA-land.
Men det er viktig også å understreke
at en av de aller viktigste interessene for Norge er å sikre enheten
til det indre marked. Det indre marked gir oss, som et land på 5
millioner mennesker, tilgang til et hjemmemarked på 500 millioner
mennesker, med like kjøreregler for handel, noe som er usedvanlig
viktig for norsk industri, for norske bedrifter og for norske distrikter,
og forutsigbarheten her er det avgjørende. Norske bedrifter vet
at de kan gjøre investeringer fordi de har tilgang på et stort marked.
Og vi er veldig opptatt av at alt som kan sette EØS-avtalen i spill,
etter vår oppfatning er en betydelig utfordring for Norge. Enten
det kommer fra hjemlige diskusjoner eller det kommer fra europeiske
diskusjoner, er det en klar norsk interesse å opprettholde enheten
i det indre marked.
Vi har mye og nær kontakt også
med våre britiske venner. På fredag kommer den britiske handelsministeren
Liam Fox hit til Norge for å ha møter med både næringsministeren
og meg. Jeg har også regelmessig telefonisk kontakt, og også på
andre måter, med bl.a. brexit-ministeren og andre, og statsministeren
var i Storbritannia i forrige uke og møtte Theresa May.
Vi er opptatt av å kartlegge hvordan
vi kan klare å videreføre vårt nære forhold til Storbritannia på
best mulig måte. Det betyr at vi må gjøre en del tilpasninger. Det er
vi beredt på å gjøre, og vi er svært godt i gang med arbeidet, bl.a.
gjennom regjeringas Brexit Task Force, som består av så å si alle
departementer, som jobber med alt fra kartlegging av avtaler til
utmeisling av norske posisjoner. Og den er viktig, for så lenge
vi ikke sitter som en del av forhandlingene, noe vi ikke kan gjøre
siden vi ikke er EU-medlem, er vi nødt til å forberede oss på alle
tenkelige utfall gjennom det arbeidet regjeringa gjør.
La meg også her understreke at
vi har fortsatt ingen garantier for at det blir en overgangsperiode,
at det blir en utmeldingsavtale. Vi kan fortsatt ende med en såkalt hard
brexit. Men vår primære interesse er jo, som vi også har kommunisert
både til EU-siden og til Storbritannia, å sørge for at britene og
EU blir enige om utmeldingsvilkårene, sånn at en overgangsperiode
kan tre i kraft fra 29. mars neste år og vare i to år, der britene
fortsetter som om de var EØS-/EU-medlemmer. Det ville klart være
i norsk interesse, og det er et standpunkt som vi også jobber for.
Presidenten: Fleire
har ikkje bedt om ordet til sak nr. 10.
Etter at det var ringt til votering,
uttalte
presidenten: Då
er Stortinget klar til å gå til votering.
Presidenten: Under
debatten er det sett fram i alt 20 forslag. Det er:
forslag
nr. 1, frå Ove Trellevik på vegner av Høgre, Framstegspartiet og
Kristeleg Folkeparti
forslag
nr. 2, frå Eirik Sivertsen på vegner av Arbeidarpartiet og Sosialistisk
Venstreparti
forslag
nr. 3, frå Eirik Sivertsen på vegner av Arbeidarpartiet
forslaga
nr. 4–8, frå Heidi Greni på vegner av Senterpartiet og Sosialistisk
Venstreparti
forslag
nr. 9, frå Heidi Greni på vegner av Senterpartiet
forslaga
nr. 10–19, frå Karin Andersen på vegner av Sosialistisk Venstreparti
forslag
nr. 20, frå Heidi Greni på vegner av Arbeidarpartiet, Senterpartiet,
Sosialistisk Venstreparti og Kristeleg Folkeparti
Det
vert votert over forslaga nr. 10–18, frå Sosialistisk Venstreparti.
Forslag nr. 10 lyder:
«Stortinget ber regjeringen utrede
en ny modell for kommunal eiendomsskatt basert på eiendommens ligningsverdi,
med obligatoriske bunnfradrag og skjermingsordninger som eksempelvis
utsatt skatt til eierskifte.»
Forslag nr. 11 lyder:
«Stortinget ber regjeringen i statsbudsjettet
for 2019 styrke finansieringen av kulturskolene og fremme forslag
til hvordan en maksprisordning kan gjennomføres.»
Forslag nr. 12 lyder:
«Stortinget ber regjeringen i forslaget
til statsbudsjett for 2019 øke veksten i kommunesektorens samlede
inntekter med mellom 5,4 og 6 mrd. kroner ut over regjeringens forslag
i Prop. 88 S (2017–2018).»
Forslag nr. 13 lyder:
«Stortinget ber regjeringen legge
fram ulike modeller for å øke statens medfinansiering av ordningen
med særlig ressurskrevende tjenester og utvide ordningen til innbyggere
over 67 år.»
Forslag nr. 14 lyder:
«Stortinget ber regjeringen endre
inntektssystemet slik at vekst- og storbytilskudd finansieres som
et rent påslag til kommunene og ikke gjennom uttrekk fra rammen.»
Forslag nr. 15 lyder:
«Stortinget ber regjeringen i statsbudsjettet 2019
øke tilskuddene til desentralisert høyere utdanning både i sektoren
selv og gjennom egne økonomiske overføringer til fylkeskommunene.»
Forslag nr. 16 lyder:
«Stortinget ber regjeringen sikre
at elektriske varebiler og brenselcellebiler gis et lengre fritak
fra betaling for bom, ferje og parkering enn personbiler.»
Forslag nr. 17 lyder:
«Stortinget ber regjeringen flytte
ordningen med brukerstyrt personlig assistanse over til folketrygden,
finansiert som et hjelpemiddel».
Forslag nr. 18 lyder:
«Stortinget ber regjeringen legge
frem en forpliktende tidsplan for utvidelse av brukerstyrt personlig
assistanse, senest i forbindelse med statsbudsjettet for 2019.»
Miljøpartiet Dei Grøne og Raudt
har varsla støtte til forslaga.
Forslaga frå Sosialistisk Venstreparti
vart med 93 mot 11 røyster ikkje vedtekne.
(Voteringsutskrift kl. 18.53.13)
Presidenten: Det
vert votert over forslag nr. 19, frå Sosialistisk Venstreparti.
Forslaget lyder:
«Stortinget ber regjeringen fremme
forslag om en forskriftshjemmel til retten til brukerstyrt personlig
assistanse.»
Senterpartiet, Miljøpartiet Dei
Grøne og Raudt har varsla støtte til forslaget.
Forslaget frå Sosialistisk Venstreparti
vart med 84 mot 20 røyster ikkje vedteke.
(Voteringsutskrift kl. 18.53.34)
Presidenten: Det
vert votert over forslag nr. 9, frå Senterpartiet. Forslaget lyder:
«Stortinget ber regjeringen øke
kommunesektorens inntekter i intervallet 3–4 mrd. kroner ut over
regjeringens forslag i Kommuneproposisjonen 2019. Innenfor økt ramme
skal det avsettes midler til et vedlikeholdsprogram for fylkesveiene.»
Sosialistisk Venstreparti har varsla
subsidiær støtte til forslaget.
Forslaget frå Senterpartiet vart
med 84 mot 19 røyster ikkje vedteke.
(Voteringsutskrift kl. 18.53.53)
Presidenten: Det
vert votert over forslag nr. 6, frå Senterpartiet og Sosialistisk
Venstreparti. Forslaget lyder:
«Stortinget ber regjeringen om
at inntektssystemet til fylkeskommunene gjennomgås og komme tilbake
med forslag som sikrer at kompensasjonen for store avstander og
lav befolkningstetthet økes.»
Raudt har varsla støtte til forslaget.
Forslaget frå Senterpartiet og
Sosialistisk Venstreparti vart med 83 mot 20 røyster ikkje vedteke.
(Voteringsutskrift kl. 18.54.12)
Presidenten: Det
vert votert over forslaga nr. 4, 5, 7 og 8, frå Senterpartiet og
Sosialistisk Venstreparti.
Forslag nr. 4 lyder:
«Stortinget ber regjeringen fjerne
nytt strukturkriterium og legge likt basistilskudd til alle kommuner
på 2016-nivå og småkommunetilskudd til alle kommuner med under 3 200
innbyggere til grunn for fordeling av inntektsrammene mellom kommunene
for 2019.»
Forslag nr. 5 lyder:
«Stortinget ber regjeringen gjennomføre
en utredning som analyserer konsekvensene av en oppsplitting av
en så kompakt region som Hadeland er i dag. Utredningen må gi svar
på hvilke konsekvenser oppsplitting i flere fylker vil ha for viktige samfunnsstrukturer
og for fremtidig samhandling i Hadelandsregionen.»
Forslag nr. 7 lyder:
«Stortinget ber regjeringen legge
fram forslag til hvordan staten kan bidra til å sikre at tilbudet
i videregående skole i distrikter som opplever stor elevtallsnedgang,
ikke svekkes slik at det i realiteten ikke finnes valgfrihet og
at flere elever må flytte på hybel fra VK1.»
Forslag nr. 8 lyder:
«Stortinget ber regjeringen sikre
at ingen under 50 år må bo på sjukehjem mot sin vilje.»
Miljøpartiet Dei Grøne og Raudt
har varsla støtte til forslaga.
Forslaga frå Senterpartiet og Sosialistisk
Venstreparti vart med 82 mot 21 røyster ikkje vedtekne.
(Voteringsutskrift kl. 18.54.35)
Presidenten: Det
vert votert over forslag nr. 3, frå Arbeidarpartiet. Forslaget lyder:
«Stortinget ber regjeringen i statsbudsjettet
for 2019 øke kommunesektorens inntekter med mellom 3 og 4 mrd. kroner
ut over regjeringens forslag i Kommuneproposisjonen 2019.»
Raudt har varsla støtte til forslaget.
Senterpartiet og Sosialistisk Venstreparti
har varsla subsidiær støtte.
Forslaget frå Arbeidarpartiet vart
med 54 mot 49 røyster ikkje vedteke.
(Voteringsutskrift kl. 18.54.57)
Presidenten: Det
vert votert over forslag nr. 2, frå Arbeidarpartiet og Sosialistisk
Venstreparti. Forslaget lyder:
«Stortinget ber regjeringen etablere
ett nytt og større forsøk med stemmerett for 16-åringer og ta med
de største byene i forsøksordningen.»
Miljøpartiet Dei Grøne og Raudt
har varsla støtte til forslaget.
Forslaget frå Arbeidarpartiet og
Sosialistisk Venstreparti vart med 65 mot 38 røyster ikkje vedteke.
(Voteringsutskrift kl. 18.55.16)
Presidenten: Det
vert votert over forslag nr. 20, frå Arbeidarpartiet, Senterpartiet,
Sosialistisk Venstreparti og Kristeleg Folkeparti. Forslaget lyder:
«Stortinget ber regjeringen om
å stille sine planlagte endringer i vannforvaltningen/vannforskriften
i bero slik at dette kan sees i sammenheng med samlet sak om oppgaver
til de nye fylkeskommunene.»
Miljøpartiet Dei Grøne og Raudt
har varsla støtte til forslaget.
Forslaget frå Arbeidarpartiet,
Senterpartiet, Sosialistisk Venstreparti og Kristeleg Folkeparti
vart vedteke med 55 mot 48 røyster.
(Voteringsutskrift kl. 18.55.38)
Komiteen hadde tilrådd Stortinget
å gjera følgjande
Stortinget gir Kommunal- og moderniseringsdepartementet
fullmakt til å fordele etter skjønn 1 548 mill. kroner for 2019.
Beløpet foreslås bevilget over kap. 571 Rammetilskudd til kommuner
og kap. 572 Rammetilskudd til fylkeskommuner.
Fylkesgrensen mellom Møre og Romsdal
og Trøndelag justeres slik at Rindal kommune blir en del av Trøndelag
fylke fra 1. januar 2019.
Fylkesgrensen mellom Oppland og
Buskerud justeres slik at Jevnaker kommune blir en del av det nye
fylket bestående av Buskerud, Akershus og Østfold fra 1. januar
2020.
Fylkesgrensen mellom Oppland og
Akershus justeres slik at Lunner kommune blir en del av det nye
fylket bestående av Buskerud, Akershus og Østfold fra 1. januar
2020.
Stortinget ber regjeringen tilpasse
kompensasjonsordningen til kommunene for endringer i eiendomsskatteloven,
slik at de kommuner som eventuelt ikke har fått retaksert sitt eiendomsskattegrunnlag
på verk og bruk innen fastsatt frist, får kompensert for skattebortfallet
som følge av at retaksering ikke har latt seg gjøre innen fristen.
Det forutsettes at kommunene går i gang med sitt arbeid med taksering
snarest mulig, og at de eventuelt dokumenterer det dersom det ikke
var mulig å få gjennomført taksering innen fristen.
Stortinget ber regjeringen legge
vedtak 93 og 94 fra behandlingen av Innst. 52 S (2017–2018) til
grunn. Det innebærer at fylkesmennene ikke instrueres om å videreføre
sitt arbeid med å fremme endringer i kommunestrukturen og at inntektssystemet
endres slik at det gir grunnlag for likeverdige tjenestetilbud uavhengig
av kommunestruktur.
Stortinget ber regjeringen legge
til grunn at interkommunale samarbeid fortsatt skal anerkjennes
som et viktig virkemiddel for at kommuner samarbeider om å løse
sine oppgaver best mulig, særlig innenfor ansvarsområder som kan
løses bedre i større enheter og i fellesskap med andre kommuner.
Kompetansekrav skal ikke knyttes til ansatte i hver enkelt kommune,
men til funksjoner som kommunene er pliktige til å ivareta i egen kommune
eller i forpliktende interkommunalt samarbeid.
Stortinget ber regjeringen avvikle
ordningen med regionsentertilskudd til sammenslåtte kommuner som får
om lag 8 000 innbyggere etter sammenslåing.
Stortinget ber regjeringen sørge
for at sammenslåtte kommuner som får tap på grunn av reduksjonen
i bosettingskriteriene, eller andre utilsiktede virkninger av inntektssystemet,
blir kompensert for dette.
Stortinget ber regjeringen komme
tilbake til Stortinget senest innen 15. oktober 2018 med en egen
sak med samlet vurdering av oppgaveoverføringene til de nye fylkeskommunene
basert på ekspertutvalgets utredning.
Dette gjelder også oppgaver som
vil fases inn, og som ikke er klare for overføring fra 1. januar
2020.
Stortinget ber regjeringen forelegge
for Stortinget forslaget til endringer av indikatorer i distriktsindeksen før
revidert indeks tas i bruk i inntektssystemet eller til andre formål.
Stortinget ber regjeringen nedsette
et bredt sammensatt offentlig utvalg for å gjennomgå inntektssystemet
for kommunene. Mandatet skal legge til grunn at inntektsfordelingen
og utgiftsutjevningen skal gi likeverdig grunnlag for tjenester,
uavhengig av kommunestruktur, og kompensere for avstandsulemper.
Stortinget ber regjeringen foreta
en gjennomgang av ordningen med ressurskrevende tjenester og sikre
at alle relevante kostnader kommunene har i ordningen, regnes med
som grunnlag for den kommunale egenandelen.
Stortinget ber regjeringen endre
fergeavløsningsordningen slik at også kapitalkostnader kan dekkes
av ordningen.
Stortinget ber regjeringen utsette
vedtak om kommunal betalingsplikt for utskrivningsklare pasienter innen
rusbehandling og psykisk helse til det foreligger en mer omforent
forståelse mellom spesialisthelsetjenesten og kommunene om definisjonen
av utskrivningsklare i denne pasientgruppen og av kostnadene ved
overføring.
Stortinget ber regjeringen avvikle
forsøksordningen med statlig finansiering av eldreomsorgen ved utløp
av forsøksperioden i april 2019.
Presidenten: Det
vert først votert over VI–VIII, XI–XIII, XV og XVI.
Høgre, Framstegspartiet, Venstre
og Kristeleg Folkeparti har varsla at dei røystar imot.
Tilrådinga frå komiteen vart med
53 mot 50 røyster ikkje vedteken.
(Voteringsutskrift kl. 18.56.04)
Presidenten: Det
vert votert over forslag nr. 1, frå Høgre, Framstegspartiet og Kristeleg
Folkeparti. Forslaget lyder:
«Stortinget ber regjeringen nedsette
et bredt sammensatt offentlig utvalg for å gjennomgå inntektssystemet
for kommunene.»
Arbeidarpartiet har varsla subsidiær
støtte til forslaget.
Forslaget frå Høgre, Framstegspartiet
og Kristeleg Folkeparti vart vedteke med 84 mot 19 røyster.
(Voteringsutskrift kl. 18.56.28)
Presidenten: Det
vert votert over V og X.
Høgre, Framstegspartiet og Venstre
har varsla at dei røystar imot.
Tilrådinga frå komiteen vart vedteken
med 55 mot 48 røyster.
(Voteringsutskrift kl. 18.56.49)
Presidenten: Det
vert votert over III og IV.
Senterpartiet og Sosialistisk Venstreparti
har varsla at dei vil røysta imot.
Tilrådinga frå komiteen vart vedteken
med 82 mot 20 røyster.
(Voteringsutskrift kl. 18.57.08)
Presidenten: Det
vert votert over I.
Tilrådinga frå komiteen vart samrøystes
vedteken.
Presidenten: Det
vert votert over XIV.
Tilrådinga frå komiteen vart samrøystes
vedteken.
Presidenten: Det
vert votert over II og IX.
Tilrådinga frå komiteen vart samrøystes
vedteken.
Komiteen hadde
tilrådd Stortinget å gjera følgjande
om endringar i statsbudsjettet
2018 under Finansdepartementet og Kommunal- og moderniseringsdepartementet
(Lønsregulering for arbeidstakarar i det statlege tariffområdet
2018 mv.):
I statsbudsjettet for 2018 blir
det gjort følgjande endringar:
Kap.
Post
Formål
Kroner
2315
1
Lønsregulering for
arbeidstakarar i det statlege tariffområdet Driftsutgifter, blir
løyvd med
1 825 000 000
502
21
Lønsoppgjeret i
staten, tariffavtalte avsettingar. Spesielle driftsutgifter, kan overførast,
kan nyttast under kap. 502, post 70, blir løyvd med
1 000 000

70
Tilskot til kompetanseutvikling
mv., kan overførast,
kan nyttast under kap. 502, post 21, blir løyvd med
16 500 000

71
Tilskot til midlar
til opplæring og utvikling av tillitsvalde (OU-midlar), blir auka med
frå 185 400 000
kroner til 190 600 000 kroner
5 200 000

Stortinget samtykkjer i at det
med verknad frå 1. mai 2018 blir gjort regulering av lønene mv.
for arbeidstakarar i det statlege tariffområdet som er medlemmer
av LO Stat, Unio og YS Stat i samsvar med Riksmeklaren si møtebok
av 24. mai 2018 i vedlegg 1.
Stortinget samtykkjer i at det
med verknad frå 1. mai 2018 blir gjort regulering av lønene mv.
for arbeidstakarar i det statlege tariffområdet som er medlemmer
av Akademikerne i samsvar med Riksmeklaren si møtebok av 24. mai
2018 i vedlegg 2.
For embets- og statstilsette som
ikkje er medlem av organisasjonar som nemnde i romartal II og III
og difor ikkje får løns- og arbeidsvilkåra sine fastsette i hovudtariffavtalen,
skal same løns- og arbeidsvilkår som etter romartal II gjelde. Embets-
og statstilsette som er tekne ut av hovudtariffavtalen, får løns-
og arbeidsvilkår sine fastsette administrativt i eigen kontrakt.
Stortinget samtykkjer i at Kongen
på vegne av staten kan bringe tvistar i samband med tariffoppgjeret
i staten i 2018 inn for Rikslønsnemnda i samsvar med lov 18. juli
1958 nr. 2 om offentlige tjenestetvister § 31 andre ledd.
Stortinget samtykkjer i at Finansdepartementet
får fullmakt til å fordele løyvinga under kap. 2315 Lønsregulering
for arbeidstakarar i det statlege tariffområdet, post 01 Driftsutgifter,
på dei postane på statsbudsjettet som har lønsløyving.
Stortinget ber regjeringen ved
neste revisjon av hovedtariffavtalen i 2020 gjennomføre lønnsoppgjøret
i staten slik at resultatet blir fire likelydende hovedtariffavtaler
– slik at det blir én hovedtariffavtale gjeldende for alle arbeidstakere
i det statlige tariffområdet uavhengig av organisasjonstilknytning.
Presidenten: Det
vert votert over VII.
Høgre, Framstegspartiet, Venstre
og Kristeleg Folkeparti har varsla at dei vil røysta imot.
Tilrådinga frå komiteen vart med
52 mot 50 røyster ikkje vedteken.
(Voteringsutskrift kl. 18.58.00)
Presidenten: Det
vert votert over I–VI.
Tilrådinga frå komiteen vart samrøystes
vedteken.
Komiteen hadde
tilrådd Stortinget å gjera følgjande
Dokument 2 (2017–2018) – Riksrevisjonens
melding om virksomheten i 2017 – vedlegges protokollen.
Tilrådinga frå komiteen vart samrøystes
vedteken.
Komiteen hadde
tilrådd Stortinget å gjera følgjande
Dokument 7:1 (2017–2018) – Årsmelding
fra Stortingets kontrollutvalg for etterretnings-, overvåkings- og
sikkerhetstjeneste (EOS-utvalget) for 2017 – vedlegges protokollen.
Tilrådinga frå komiteen vart samrøystes
vedteken.
Komiteen hadde
tilrådd Stortinget å gjera følgjande
Dokument 4 (2017–2018) – Melding
for året 2017 fra Sivilombudsmannen – vedlegges protokollen.
Tilrådinga frå komiteen vart samrøystes
vedteken.
Komiteen hadde
tilrådd Stortinget å gjera følgjande
Dokument 4:1 (2017–2018) – Melding
for året 2017 fra Sivilombudsmannen om forebygging av tortur og annen
grusom, umenneskelig eller nedverdigende behandling eller straff
ved frihetsberøvelse – vedlegges protokollen.
Tilrådinga frå komiteen vart samrøystes
vedteken.
Komiteen hadde
tilrådd Stortinget å gjera følgjande
Statsrådets protokoller for tidsrommet
1. juli – 31. desember 2017 vedkommende:
Statsministerens
kontor
Arbeids-
og sosialdepartementet
Barne-
og likestillingsdepartementet
Finansdepartementet
Forsvarsdepartementet
Helse-
og omsorgsdepartementet
Justis-
og beredskapsdepartementet
Klima-
og miljødepartementet
Kommunal-
og moderniseringsdepartementet
Kulturdepartementet
Kunnskapsdepartementet
Landbruks-
og matdepartementet
Nærings-
og fiskeridepartementet
Olje-
og energidepartementet
Samferdselsdepartementet
Utenriksdepartementet
– vedlegges protokollen.
Tilrådinga frå komiteen vart samrøystes
vedteken.
Presidenten: Under
debatten er det sett fram i alt seks forslag. Det er
forslaga
nr. 1–3, frå Audun Lysbakken på vegner av Sosialistisk Venstreparti
forslaga
nr. 4–6, frå Bjørnar Moxnes på vegner av Raudt
Det vert votert over forslag nr.
6, frå Raudt. Forslaget lyder:
«Stortinget ber regjeringen undersøke
hendelsen der Kamal Abdo Hobayjan og hans sønn Abdo Kamal Abdo Hobayjan
skal ha blitt skutt og drept av soldater fra den angivelig norsk-trente
gruppen Den revolusjonære kommandohæren (MaT) i 2017, mens det norske
treningsoppdraget pågikk.»
Sosialistisk Venstreparti har varsla
støtte til forslaget.
Forslaget frå Raudt vart med 96
mot 8 røyster ikkje vedteke.
(Voteringsutskrift kl. 19.00.17)
Presidenten: Det
vert votert over forslaga nr. 4 og 5, frå Raudt.
Forslag nr. 4 lyder:
«Stortinget ber regjeringen offentliggjøre
hvilke væpnede grupper Norge har støttet og trent i Syria, og hvorvidt
disse gruppene hadde uttalt at de ville kjempe mot andre enn IS,
da treningsoppdraget ble innledet.»
Forslag nr. 5 lyder:
«Stortinget ber regjeringen avstå
fra å involvere det norske forsvaret i treningsoppdrag, rådgivning eller
direkte støtte til ikke-statlige væpnede grupper, uten først å navngi
disse gruppene og redegjøre for deres virksomhet for Stortinget
i plenum.»
Sosialistisk Venstreparti og Miljøpartiet
Dei Grøne har varsla støtte til forslaga.
Forslaga frå Raudt vart med 95
mot 9 røyster ikkje vedtekne.
(Voteringsutskrift kl. 19.00.37)
Presidenten: Det
vert votert over forslag nr. 2, frå Sosialistisk Venstreparti. Forslaget
lyder:
«Stortinget ber regjeringen sette
i gang en evaluering av Norges deltakelse i Operation Inherent Resolve
etter modell av evalueringene om Norges militære deltakelse i Afghanistan
og Libya.»
Senterpartiet, Miljøpartiet Dei
Grøne og Raudt har varsla støtte til forslaget.
Forslaget frå Sosialistisk Venstreparti
vart med 82 mot 22 røyster ikkje vedteke.
(Voteringsutskrift kl. 19.00.56)
Komiteen hadde
tilrådd Stortinget å gjera følgjande
Redegjørelse av utenriksministeren
og forsvarsministeren om kampen mot ISIL, holdt i Stortingets møte 2. mai
2018 – vedlegges protokollen.
Presidenten: Det
vert votert alternativt mellom tilrådinga og forslaga nr. 1 og 3,
frå Sosialistisk Venstreparti.
Forslag nr. 1 lyder:
«Stortinget ber regjeringen umiddelbart
avslutte den norske deltakelsen i Operation Inherent Resolve.»
Forslag nr. 3 lyder:
«Stortinget mener statsråd Frank
Bakke-Jensens utelatelse av relevant informasjon i sin redegjørelse
for Stortinget 2. mai er kritikkverdig.»
Miljøpartiet Dei Grøne og Raudt
har varsla støtte til forslaga.
Ved alternativ votering mellom
tilrådinga frå komiteen og forslaga frå Sosialistisk Venstreparti
vart tilrådinga vedteken med 94 mot 9 røyster.
(Voteringsutskrift kl. 19.01.30)
Presidenten: Under
debatten er det sett fram i alt tre forslag. Det er
forslag
nr. 1, frå Audun Lysbakken på vegner av Sosialistisk Venstreparti
forslaga
nr. 2 og 3, frå Bjørnar Moxnes på vegner av Raudt
Det vert votert over forslaga nr.
2 og 3, frå Raudt.
Forslag nr. 2 lyder:
«Stortinget ber regjeringen om
å arbeide for at Tyrkia og allierte islamistiske opprørsgrupper
trekker sine militære styrker ut av Syria.»
Forslag nr. 3 lyder:
«Stortinget ber regjeringen bidra
med humanitær bistand, innenfor rammen av udisponerte midler i bistandsbudsjettet
for 2018, til flyktninger fra Afrin i deres nærområder.»
Sosialistisk Venstreparti og Miljøpartiet
Dei Grøne har varsla støtte til forslaga.
Forslaga frå Raudt vart med 95
mot 9 røyster ikkje vedtekne.
(Voteringsutskrift kl. 19.02.14)
Komiteen hadde
tilrådd Stortinget å gjera følgjande
Dokument 8:202 S (2017-2018) –
Representantforslag fra Stortingsrepresentanten Bjørnar Moxnes om
å stanse eksport av norsk forsvarsmateriell til Tyrkia, oppfordre
Tyrkias regjering til å trekke sine militære styrker ut av Syria
og øke den humanitære bistanden til flyktninger fra Afrin-området
– vedtas ikke.
Presidenten: Det
vert votert alternativt mellom tilrådinga og forslag nr. 1, frå
Sosialistisk Venstreparti. Forslaget lyder:
«Stortinget ber regjeringen stanse
all eksport av våpen og forsvarsmateriell til Tyrkia inntil unntakslovene
oppheves og Tyrkia avslutter sin militæroperasjon i Syria.»
Miljøpartiet Dei Grøne og Raudt
har varsla støtte til forslaget.
Ved alternativ votering mellom
tilrådinga frå komiteen og forslaget frå Sosialistisk Venstreparti
vart tilrådinga vedteken med 95 mot 9 røyster.
(Voteringsutskrift kl. 19.02.56)
Komiteen hadde
tilrådd Stortinget å gjera følgjande
Dokument 13 (2017–2018) – Årsrapporter
til Stortinget fra Stortingets faste delegasjoner til internasjonale
parlamentariske forsamlinger for 2017 – vedlegges protokollen.
Tilrådinga frå komiteen vart samrøystes
vedteken.
Referat
Presidenten: Det
ligg ikkje føre noko referat.
Dermed er dagens kart ferdigbehandla.
Ber nokon om ordet før møtet vert
heva? – Møtet er heva.

Møtet slutt kl. 19.04.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no