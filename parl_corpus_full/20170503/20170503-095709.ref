
﻿
Dato: 03.05.2017
President: Olemic Thommessen
Innhold

President: Olemic Thommessen
Presidenten: Representanten
Torgeir Knag Fylkesnes vil fremsette et representantforslag.
Torgeir Knag Fylkesnes (SV) [10:00:14]: På vegner av representanten
Kirsti Bergstø og meg sjølv vil eg setje fram eit representantforslag
om ein samordna og offensiv strategi for vidare utvikling av Nord-Noreg.
Presidenten: Forslaget
vil bli behandlet på reglementsmessig måte.
Muntlig
spørretime
Presidenten: Stortinget
mottok fredag 28. april meddelelse fra Statsministerens kontor om
at statsrådene Solveig Horne, Bent Høie og Terje Søviknes vil møte
til muntlig spørretime.
De annonserte regjeringsmedlemmene
er til stede, og vi er klare til å starte den muntlige spørretimen.
Vi starter da med første hovedspørsmål,
som er fra representanten Torgeir Micaelsen.
Torgeir Micaelsen (A) [10:01:25]: På Arbeiderpartiets landsmøte
for snart 14 dager siden varslet vi at vi mener at Norge skal ha
som mål å bli best i Europa på e-helse innen 2025, fordi riktig
bruk av digitale verktøy kan bedre pasientsikkerheten, øke arbeidsgleden
til våre flotte helsearbeidere og ikke minst bidra med nye våpen
i kampen mot alvorlige sykdommer. Men vi varslet samtidig at det
er en visjon og et mål det ikke er mulig å nå uten at ambisjonsnivået
jekkes kraftig opp, for Norge har gode muligheter til å lykkes,
og flere helseregioner har allerede gjort mye bra som nå åpner for
større samhandling mellom pasient og sykehus enn tidligere.
Men regionene har valgt ulike strategier.
Det ser ut til å være enighet om at det er pasientene på Vestlandet
og i Nord-Norge som så langt har kommet best ut. Der har de i stor
grad valgt å utvikle denne digitale grunnmuren i sykehusene i egen
regi, med egne ansatte. Her på Østlandet går man motsatt vei. Her
har landets største helseregion valgt å konkurranseutsette driften
av disse systemene til et utenlandsk selskap, og det ble gjort i
fjor. Denne bestemmelsen og avtalen, som jeg forstår at også departementet
ved statsråd Bent Høie har vært inne i på et tidspunkt, settes det
nå store spørsmålstegn ved.
I dag melder NRK at 110 utenlandske
IT-arbeidere kan ha hatt full tilgang og utvidede rettigheter til
datasystemet som også handler om pasientdata i Helse Sør-Øst. Dette
er – hvis man skal ha som mål å bli best i Europa på e-helse – svært
foruroligende opplysninger.
Spørsmålet mitt til helseministeren
er derfor: Kan helseministeren som øverste ansvarlige nå garantere
pasientene i vår største helseregion at ikke IT-arbeidere i Bulgaria, Malaysia
eller i andre land har mulighet til å komme inn og se på pasientopplysningene
deres?
Statsråd Bent Høie [10:03:34]: Først til det overordnede
bildet. Det er veldig gledelig at også Arbeiderpartiet nå er ambisiøse
når det gjelder Norges muligheter på e-helseområdet. Da jeg overtok
som helseminister, fikk jeg utarbeidet tre rapporter om statusen
på det tidspunktet, og det var ganske nedslående. Derfor har det
vært viktig å sikre de grunnleggende forutsetningene for å ta i
bruk nye og mer moderne e-helseløsninger, som å investere i den grunnleggende
infrastrukturen, som å få på plass et lovverk som faktisk gjør moderne
løsninger lovlige, som ikke var lovlige før, og sikre nasjonal styring
gjennom etablering av et e-helsedirektorat – tre helt vesentlige
områder som gjorde at Norge hang bakpå i denne utviklingen, og der
vi nå er i ferd med å se en helt annen utvikling.
Når det gjelder den konkrete saken
i Helse Sør-Øst, har jeg svart Stortinget på spørsmål knyttet til
det tidligere. Saken i NRK i dag omhandler den transformasjonsfasen
som en nå er inne i, og der er det motstridende opplysninger som
gis fra Helse Sør-Øst, og i det som framkom i NRK-saken. Jeg kommer
derfor til å be om å få en ytterligere grundig redegjørelse fra
Helse Sør-Øst om de påstandene som kom fram i NRKs sak. Det er en
helt klar forutsetning i saken fra Helse Sør-Østs styre at forhold
knyttet til personvern og pasientsikkerhet, sikkerhet rundt pasientenes opplysninger,
skal være ivaretatt. Det er styret i Helse Sør-Øst som har ansvaret
for å ta denne typen beslutninger. Beslutningen som ble tatt i foretaksmøtet
av meg, var knyttet til et spørsmål om økonomiske forhold rundt
avtalen og ikke innholdet i selve avtalen eller gjennomføringen
av den.
Torgeir Micaelsen (A) [10:05:40]: Jeg hører at regjeringen
nå varsler at de skal se på saken på nytt, og det bringer meg over
til en annen dimensjon rundt spørsmålet om hvordan vi kan bli best
i Europa. Det handler om å ha både politiske ledere og et embetsverk
som har nok teknologisk forståelse til å stille de riktige spørsmålene
i tide. Og selv om det er riktig at dette er et avtaleverk som tilligger
styret i Helse Sør-Øst, er det ikke bra nok at regjeringen først
når det på nytt blir satt spørsmålstegn ved dette gjennom mediene,
varsler Stortinget om at nå skal man se på saken på nytt. Det vi
trenger, er økt teknologisk og digital kompetanse og forståelse
på en lang rekke nivåer, også i helsetjenesten.
Jeg har lyst til å stille spørsmålet
til helseministeren: Hvordan har han sikret at hans politiske ledelse
og hans toppembetsverk, som tar stilling og får informasjon om disse
sakene løpende, har nok teknologisk kompetanse til å ivareta de
hensynene vi er på jakt etter her?
Statsråd Bent Høie [10:06:44]: Når det gjelder den politiske
ledelsen, skal jeg ikke gi noen dom over vår teknologiske kompetanse.
Jeg tror at enhver politisk ledelse er helt avhengig av at den konkrete
fagkompetansen på de ulike områdene først og fremst skal ivaretas
av embetsverket.
Som sagt har vi gjort én grunnleggende
viktig endring, og det er å opprette et eget e-helse-direktorat
for å bygge opp et nasjonalt miljø som har den fremste kompetansen på
dette området, om både styring og ledelse. Samtidig har vi gjort
omorganiseringer i Helsedepartementet direkte og opprettet en egen
avdeling med en egen ekspedisjonssjef for dette området, nettopp
for å styrke Helsedepartementets egen mulighet til å styre dette
feltet.
Presidenten: Det
åpnes for oppfølgingsspørsmål – først til Sverre Myrli.
Sverre Myrli (A) [10:07:48]: Aller først har jeg lyst til
å si: At vi aldri lærer! Her snakker vi altså om en av Europas aller
største IKT-outsourcinger. Jeg stilte spørsmål til helseministeren
om denne store bortsettingen, og etter tre uker fikk jeg endelig
svar – tre uker! Han er veldig for denne bortsettingen – og andre
typer bortsettinger i helsevesenet, skriver han. Og han viser flere
ganger til tiltak som må gjennomføres før virksomhetsoverdragelsen
av IKT-infrastrukturen i Helse Sør-Øst finner sted. Formuleringer
som «tiltak må iverksettes», «videre arbeid» og «ytterligere tiltak»
forteller om et arbeid som ikke er ferdig, et arbeid som en rett
og slett ikke har gjort. Det kan ikke forstås annerledes enn at
sikkerhetstiltak og risiko- og sårbarhetsanalyser ikke er gjennomført.
Spørsmålet mitt til helseministeren er rett og slett: Hvorfor har han
ikke forsikret seg om at alle sikkerhetsvurderinger er utført og
godkjent før denne
store virksomhetsoverdragelsen?
Statsråd Bent Høie [10:08:57]: For det første er det slik
at det er styret i Helse Sør-Øst som har ansvar for å foreta den
type vurderinger. Det er også de som har ansvar for å vurdere om
denne type tjenester skal gjennomføres i egen regi, av Sykehuspartner
eller av andre private underleverandører. Det er ikke gitt noen
politiske føringer overfor Helse Sør-Øst knyttet til valg av løsning.
De har sitt oppdrag og må bruke samfunnets ressurser som er stilt til
disposisjon til helse, på en best mulig måte, og der det er helt
klart at det som prioriteres, er pasientbehandling, forskning og
utvikling og å lage et grunnlag for god behandling videre.
Så er det slik at svarene – som også
er videreformidlet til representanten – på de spørsmålene som var
stilt, handler om de forsikringene som er gitt av Helse Sør-Øst
når det gjelder hvilke sikkerhetsbarrierer som skal bygges opp,
og eventuelt overføring av ansvar.
Presidenten: Olaug
V. Bollestad – til neste oppfølgingsspørsmål.

Olaug V. Bollestad (KrF) [10:10:15]: Journaler og sikkerhet
har alltid vært et problem, også da vi hadde papirjournaler som
fløt rundt mellom nivåer og avdelinger. Men det er en utfordring
for meg å skjønne det som i dag har kommet fram, at utenlandske
IT-arbeidere har fått større tilgang enn de fleste av IT-konsulentene
som jobber i Helse Sør-Øst. De IT-konsulentene som har etiske retningslinjer
å forholde seg til, får altså mindre tilgang enn det man har gitt
i dette anbudet. Jeg lurer på hva statsråden tenker om etisk grunnlag
når en vil utsource IKT. Hvilket grunnlag ligger det for etiske
retningslinjer? Vi er ulike som nasjoner. Vi behandler IT-opplysninger
helt ulikt. Når vi ikke har det grunnlaget, risikerer vi jo at opplysninger
kommer på avveier.
Statsråd Bent Høie [10:11:19]: Når det gjelder de konkrete
opplysningene som framkom i NRKs sak i dag, må jeg be om å få komme
tilbake igjen og eventuelt svare etter at jeg har fått en nærmere
redegjørelse fra Helse Sør-Øst om den situasjonen som denne saken
omhandler, som er selve transformasjonsfasen som vi nå er inne i
– om det er Helse Sør-Østs uttalelser i dag som er korrekte, eller om
det er det som NRK hevder at de kan dokumentere.
Når det gjelder den permanente situasjonen,
har Helse Sør-Øst forsikret meg om at de som jobber i dette selskapet,
ikke skal ha samme type tilgang som de som jobber i Sykehuspartner
og jobber med de samme forholdene, i dag har, at det skal gjennomføres
sårbarhets- og sikkerhetsvurderinger i forkant av overføring, og
at det også skal bygges opp en rekke sikkerhetsbarrierer hvis og
når ulike tjenester skal utføres fra utlandet, bl.a. kryptering.
Det er forhold som skal bygge opp nettopp den type barrierer, og
det er norsk lov som skal gjelde.
Presidenten: Kjersti
Toppe – til oppfølgingsspørsmål.
Kjersti Toppe (Sp) [10:12:38]: Denne saka er mykje meir alvorleg
enn det som har kome fram hittil i denne debatten. Utanlandske IT-arbeidarar
har fått tilgang til pasientopplysningar i Noreg. Saka er ingenting
anna enn ein stor skandale, og det rokkar ved tilliten til heile
det norske helsevesenet. Eg meiner at statsråden må slutta å skulda på
Helse Sør-Aust. Han må stå til ansvar. Statsråden stod her i Stortinget
for eitt år sidan og sa at dette prosjektet ikkje handlar om pasientsystemet
eller andre system der personopplysningar vert behandla. Han sa
i Stortinget at det var eit absolutt krav i avtalen at informasjonssikkerheit
og personvern var varetatt. Eg meiner at statsråden her har villeia
Stortinget, og at statsråden kan svara på denne måten på det som
har skjedd no, kan eg ikkje forstå.
Eg vil oppmoda statsråden i denne
saka, som er svært alvorleg, om å koma tilbake til Stortinget med
ei fullstendig utgreiing om saka.
Statsråd Bent Høie [10:13:44]: Jeg kan ikke trekke den typen
bastante konklusjoner som representanten gjør, på bakgrunn av saken
i NRK i dag. Jeg har behov for å få en grundig redegjørelse, også
fra Helse Sør-Øst, siden det er ganske motstridende opplysninger
som i dag gis fra Helse Sør-Øst, og det som framkommer i NRK. Helse Sør-Øst
hevder bl.a. at tilgangen som er gitt, er en midlertidig tilgang
i en begrenset periode for tolv ansatte i HPE for opplæring, at
denne tilgangen ble gitt via leverandørportalen og begrenser seg
til en definert periode, at denne tilgangen ble lukket den 27. april,
da opplæringen var gjennomført, og at det også er 16 personer fra
HPE som har hatt en midlertidig tilgang til infrastrukturen for
kartlegging. Denne tilgangen ble kun benyttet i Sykehuspartners
lokaler under kontroll av Sykehuspartner. Denne tilgangen er også
lukket.
Dette er den foreløpige redegjørelsen
jeg har fått fra Helse Sør-Øst, men jeg har behov for å få en grundigere
redegjørelse, fordi NRK hevder at de har dokumentasjon på noe som
går utover dette.
Presidenten: Ketil
Kjenseth – til oppfølgingsspørsmål.

Ketil Kjenseth (V) [10:14:57]: Ambisjonen om å bli best i
e-helse i 2025 er bra, men akkurat nå har vi behov for å bli best
i Europa når det gjelder digital sårbarhet og sikkerhet. Det handler
om både personvern og datasikkerhet, men det handler også om objektsikring.
Det grunnleggende spørsmålet som statsråden må stille til Helse Sør-Øst,
er om det er mulig å drifte databaser i Norge fra utlandet uten
at en kommer i berøring med persondata – hvilket eksperter veldig
betviler. Den informasjonen er vi nødt til å få.
Det litt mer prinsipielle i dette
er – vi skal revidere sikkerhetsloven i løpet av våren – om helsedata
bør underlegges objektsikring. Det er i dag ikke mulig å gi IT-arbeidere utenfor
Norges grenser sikkerhetsklarering, og det er ikke mulig for Norge
å drive tilsyn. Da er ikke norsk lov all verdens mye verdt. Spørsmålet
til statsråden er om han vil vurdere helsedata som en del av sikkerhetsloven.
Statsråd Bent Høie [10:16:04]: Jeg er helt enig med representanten
i at det første spørsmålet han stiller, er et helt sentralt spørsmål
i denne saken og også må være grunnleggende for det arbeidet som
skal gjøres på dette området.
Når det gjelder spørsmålet om sikkerhetsloven,
gjelder den for Helse Sør-Øst. Helse Sør-Øst og Sykehuspartner har
gjennomført sårbarhets- og risikoanalyser som også berører forhold
spesielt knyttet til det særskilte landet, inkludert forhold rundt
den lokale lovgivningen.
Dette omhandler tilgang til pasienters
helseopplysninger og om infrastruktur som inneholder pasientopplysninger,
bør falle inn under sikkerhetsloven. Det ville i så fall vært en
helt annen diskusjon. I utgangspunktet vil helseopplysninger om
den enkelte pasient i Norge ikke ha betydning for rikets sikkerhet
og dermed ikke falle inn under sikkerhetsloven slik den er i dag.
Men Helse Sør-Øst, som foretak, er omfattet av sikkerhetsloven og
gjør denne type vurderinger, men da med bakgrunn i dagens lov.
Presidenten: Torgeir
Knag Fylkesnes – til oppfølgingsspørsmål.
Torgeir Knag Fylkesnes (SV) [10:17:18]: Det er ei sjokkerande
sak som har kome opp, som vi har fått vite om i dag, som helseministeren
blei informert om for ei veke sidan, og som han framleis påstår
han ikkje har oversikt over. Vi snakkar her ikkje berre om at nokon
har hatt tilgang frå utlandet – dei har hatt tilgang og har kunna
ta ut opplysningar utan at det har vore mogleg å spore det. Og dei
har kunna gi tilgang til andre personar igjen, utan at det har kunna
bli spora. Vi må nesten gå ut frå at informasjon om over ein tredjedel
av Noregs befolkning har hamna på avvegar.
Berre for å illustrere med eit lite
eksempel kor alvorleg dette er: Lat meg nemne helseopplysningar
om abort, som kan kome ut, og kva trussel det kan bli for kvinner
i minoritetsmiljø. Kan ein førestille seg andre saker – psykiske
lidingar, sjølvmord osv.? Dette har hamna på avvegar, ut av landet.
Noreg er verst i Europa når det gjeld sikkerheit. Og dette er forhold
som statsråden har stått her i salen og garantert sikkerheita for.
Korleis kan Noregs befolkning ha tillit til ministeren etter dette?
Statsråd Bent Høie [10:18:21]: Det er en rekke påstander
i dette innlegget som ikke er dokumentert. Jeg tror det kan være
lurt også for representanten å avvente en grundig redegjørelse om
denne saken. Det er en rekke av de påstandene som her kommer fram,
som ikke er bekreftet i den foreløpige redegjørelsen jeg har fått
fra Helse Sør-Øst, men som er forhold som vi vil gå inn på. Det
tror jeg også representanten gjør lurt i å avvente et grundig svar
på, før han trekker bastante konklusjoner.
Presidenten: Vi
går videre til neste hovedspørsmål.

Olaug V. Bollestad (KrF) [10:19:12]: Det er godt at helsestatsråden
står her, for mitt spørsmål går til ham.
Den 1. mai fikk jeg en flott dag
i Odda. Mange tusen var møtt opp for å gå under parolen om å bevare
det akuttkirurgiske tilbudet ved Odda sykehus, som har et nedslagsfelt
som er større enn Vestfold fylke.
En ROS-analyse som ligger til grunn,
viser at Odda har den høyeste alvorlighetsgraden når det gjelder
faren for store trafikkulykker. Det er stor fare for eksplosjonsulykker
og naturkatastrofer med stein og snøras, de har mye natur, og ikke
minst lever de av mye turisme. Økende ekstremvær gjør at luftambulansen
til tider ikke kan lande, det er umulig med både bil- og båttransport.
I dag klarer Odda sykehus selv å behandle ca. 80 pst. av de traumepasientene
og de akuttkirurgiske pasientene de får inn. Så transporterer de
20 pst. til Traumesenteret på Haukeland eller til sykehuset i Haugesund.
Mitt spørsmål til statsråden er:
Hva ligger bak statsrådens valg om å legge ned akuttkirurgien i
Odda, med den traumefunksjonen de har, til å sortere det de kan
ta selv, og det de må og skal transportere videre, mens han griper
inn og vil beholde dette i Flekkefjord? Hva er forskjellen på begrunnelsene
i Flekkefjord og i Odda, når statsråden allikevel griper inn?
Statsråd Bent Høie [10:20:57]: Vi har nå vært i en situasjon
der det har vært årelang strid om nedleggelse knyttet til mange
av de mindre sykehusene i Norge. Det er noe av det som en ønsket
å bli kvitt gjennom Stortingets behandling av Nasjonal helse- og
sykehusplan, der en har definert ulike typer sykehus. Men en av
hovedkonklusjonene fra regjeringen, som også stortingsflertallet
sluttet seg til, er at svaret i Norge ikke lenger er større og færre sykehus,
men at en skal bevare og videreutvikle også de mindre sykehusene.
Odda sykehus er i dag landets minste
sykehus, med et opptaksområde på om lag 11 000 pasienter. Det er
et sykehus som flere ganger har opplevd nettopp å ha nedleggelsesspøkelset
hengende over seg. Helse Vests anbefaling etter en grundig utredning
og vurdering er at Odda sykehus skal videreføres som akuttsykehus,
i tråd med det som er føringene i Nasjonal helse- og sykehusplan.
Det skal også utarbeides en videre plan for hvordan dette skal gjennomføres.
Jeg vil selvfølgelig påse at også
det videre arbeidet skjer i tråd med de føringene som er gitt i
Stortinget når det gjelder Nasjonal helse- og sykehusplan. Men dette
innebærer at den kontinuerlige bekymringen for om Odda sykehus skal
eksistere videre som akuttsykehus, nå er vekk, og at Odda sykehus
skal videreføres som akuttsykehus, skal legges til grunn i utviklingsplanene
som Helse Vest nå skal jobbe med, og som gjelder fram mot 2035.
Odda sykehus vil da få et tilbud på nivå med det som en fant ved andre
sykehus i fjoråret i Norge, slik som i Lærdal og i Nordfjord – sykehus
som nettopp fungerer veldig godt, og som skaper en god trygghet
for befolkningen lokalt.
Olaug V. Bollestad (KrF) [10:23:02]: Befolkningen i Odda
er opptatt av at sykehuset blir bevart, men de er også opptatt av
hva som er i sykehuset. Inntil i dag har de behandlet 80 pst. av
dem som har kommet inn akutt, i eget sykehus. Nå ser det ut som
at det er flertall i denne sal for å bevare det akuttkirurgiske
tilbudet og traumefunksjonen i Odda, noe som betyr at en da skal
kunne skille ut dem som skal til Traumesenteret, og dem som skal
til Haugesund, og så skal man kunne behandle det man har kompetanse
til, lokalt.
Hva tenker statsråden nå når vi
vet at det er flertall i denne sal for å bevare Odda sykehus? Vil
statsråden komme til den samme avgjørelsen og si til befolkningen
i Odda at vi tverrpolitisk står bak Odda sykehus, eller vil han
anbefale sin stortingsgruppe faktisk å være imot å bevare Odda sykehus?
Statsråd Bent Høie [10:24:03]: Det er nå ingen tvil om at
sykehuset i Odda skal bestå som akuttsykehus. Det skal videreføres
som akuttsykehus med akuttfunksjoner i indremedisin, det skal være
radiologiske tjenester, laboratorietjenester og planlagt kirurgi,
det skal være anestesilege til stede 24/7 i døgnvakt, og det skal
være en skadepoliklinikk. En må ikke framstille det som at den endringen Helse
Vest nå har gått inn for, innebærer en nedleggelse eller en vei
mot nedleggelse av Odda sykehus. Det er direkte feil, det er det
motsatte som skjer. Det har ikke vært større trygghet for at Odda
sykehus skal videreføres som akuttsykehus, enn med det som har skjedd
gjennom disse beslutningene.
Når det gjelder Stortingets behandling
av saken, vil jeg selvfølgelig avvente det og se hva komiteen kommer
fram til, men jeg legger til grunn dagens styringsmodell, som innebærer
at det er helseforetaket og helseforetaksmøtet som avgjør innholdet
i det enkelte sykehus.
Presidenten: Det
blir oppfølgingsspørsmål – først Hans Fredrik Grøvan.
Hans Fredrik Grøvan (KrF) [10:25:18]: Helseministeren besluttet
i forrige uke at utviklingsplanen for Sørlandet sykehus skal utarbeides
med utgangspunkt i at dagens akuttfunksjoner ved Flekkefjord sykehus
videreføres. Dette er en svært god nyhet for Flekkefjord sykehus og
Sørlandet. Kristelig Folkeparti er opptatt av at det nå blir ro
rundt Flekkefjord sykehus, og at det ikke gis rom for flere tolkninger.
Vi forventer derfor at de utredningene som Helse Sør-Øst har bestilt
om Flekkefjord, og som skulle ferdigstilles i løpet av våren 2018
etter at vedtaket i Helse Sør-Øst ble avvist, nå kan skrinlegges.
Kan statsråden bekrefte at de bestilte
utredningene nå legges vekk, slik at det kan bli ro rundt Flekkefjord
sykehus, og at vi alle i framtiden kan være trygge på videreføringen
av dagens akuttkirurgi og traumefunksjonene?
Statsråd Bent Høie [10:26:11]: Det er ingen grunn til uro
for om dagens tilbud ved Flekkefjord sykehus skal videreføres, det
skal også legges til grunn i Helse Sør-Østs arbeid med utviklingsplanen
mot 2035. Min beslutning i foretaksmøtet skilte seg fra beslutningene
i styret i Helse Sør-Øst på ett punkt, og det var nettopp dette
punktet. Prosessen som var gjennomført ved Sørlandet sykehus Flekkefjord,
var etter min vurdering – og for så vidt også styrene i Sørlandet
sykehus og Helse Sør-Østs vurdering – ikke i tråd med de kvalitetskravene
som ble stilt i Nasjonal helse- og sykehusplan. Jeg mener at det
ville være svært uheldig for sykehuset i Flekkefjord å måtte leve med
denne usikkerheten i ett år – det kunne ha ført til utfordringer
knyttet til sykehuset som jeg mener var feil. Det var riktig for
befolkningen å få en avklaring nå om hvilken rolle Flekkefjord sykehus
skal ha videre – og det er den rollen de har i dag.
Presidenten: Tove
Karoline Knutsen – til oppfølgingsspørsmål.

Tove Karoline Knutsen (A) [10:27:18]: Da Stortinget behandlet
Nasjonal helse- og sykehusplan, la man tydelige, men samtidig prinsipielle,
føringer for hvordan man kan ivareta en akuttkirurgisk beredskap,
slik at Stortinget skal slippe å sitte og detaljstyre sykehusene.
Da la man inn parametre som avstand og geografi, og ba om at dette
ble lagt til grunn for tilpassede modeller som ivaretar en akuttkirurgisk
beredskap. På Gravdal sykehus, Lofoten, har man gjort nettopp det.
Man har laget en Gravdal-modell, som er en løsning som holder seg
innenfor det Stortinget har bestilt, og slik vi ser det, er det
mange likhetstrekk mellom Odda og Gravdal. Mitt spørsmål er: Har ikke
helseministeren sett til Gravdal og lagt fram denne typen løsninger
når man har hatt dialog med Odda?
Statsråd Bent Høie [10:28:24]: I forbindelse med Nasjonal
helse- og sykehusplan er det helt riktig som representanten sier,
at det av regjeringen i utgangspunktet, men også av Stortinget,
ble understreket at geografi, avstand, klima skulle vektlegges i
de lokale prosessene knyttet til å definere på hvilket nivå beredskapen
skulle være innenfor de ulike definisjonene av sykehus – i denne
sammenhengen er det snakk om akuttsykehus. Den på en måte nedre vurderingen
av innholdet her vil være i tråd med det som en finner i Nordfjord
og i Lærdal. Men så er det nettopp ut fra forhold knyttet til avstand
og geografi man vurderer om man har behov for tjenester og beredskap
utover det. Den prosessen er gjennomført i Helse Fonna og i Helse Vest,
og de har kommet til den konklusjonen som de har gjort når det gjelder
Odda sykehus, på lik linje med at lokale prosesser har ført til
andre modeller, i Narvik, i Lofoten – og andre sykehus som nå kan
føle trygghet for at de skal videreføres som akuttsykehus.
Presidenten: Kjersti
Toppe – til oppfølgingsspørsmål.

Kjersti Toppe (Sp) [10:29:43]: I NOU 2015: 17 «Først og fremst.
Et helhetlig system for håndtering av akutte sykdommer og skader
utenfor sykehus» vert det vist til fleire studiar som peikar på
at risikoen for å døy etter traume er større i tynt befolka område
enn i tett befolka område. I Nasjonal traumeplan, som nyleg er revidert, er
dei faglege tilrådingane at dersom det er 45 minutt transporttid
til eit traumesenter, skal pasienten transporterast til det nærmaste
lokalsjukehuset med traumefunksjon. Når no Odda sjukehus skal mista
sin akuttkirurgiske beredskap, mister dei òg traumefunksjonen. Da
er det mellom to og tre timar til eit anna sjukehus.
Spørsmålet mitt er korleis statsråden
kan forsvara at folk i Hardanger ikkje skal ha den garantien som
folk elles i Noreg har, med dei faglege tilrådingane om å ha eit
lokalsjukehus med traumefunksjon i nærleiken.
Statsråd Bent Høie [10:30:54]: For det første er det sånn
at det som er viktig i den type planer, er å ha en veldig avklart
forståelse av hvilken kompetanse som finnes på de ulike sykehusene.
Vi har flere akuttsykehus i Norge som ikke inngår i et traumeteam,
men det har med de lokale forholdene, avstander og kompetansen på
sykehusene å gjøre, som jeg har redegjort for tidligere. Det er
heller ikke sånn at alle i Norge bor nærmere enn 45 minutter fra
et traumesykehus. Og det er heller ikke sånn som representanten
her leste opp, at en kan legge det opp ut fra det. Det kommer også
veldig tydelig fram i den NOU-en som representanten viste til, at
det er den samlede akuttmedisinske kjeden som er avgjørende for
befolkningens trygghet. Den starter lenge før sykehuset.
Det som er viktig, er at det legges
gode, forutsigbare planer for dette. Det vil også bli gjort i indre
Hardanger.
Presidenten: Terje
Breivik – til oppfølgingsspørsmål.
Terje Breivik (V) [10:32:09]: Både Venstre og partiet til
ministeren gjekk i 2013 til val på innføringa av ein nasjonal helseplan,
med mål om at Stortinget igjen, etter etableringa av føretaksmodellen
i 2002, skulle ta tilbake den overordna styringa av spesialisthelsetenesta.
Helseplanen er no ein realitet, og usikkerheita som har rådd rundt
mange lokalsjukehus etter åtte år med raud-grønt fleirtal, er i regelen
fjerna – kjempebra!
Så er det diverre eitt viktig unntak
frå regelen, nemleg Odda, med vedtaket om nedlegging av akuttkirurgien.
Éin ting er tryggleiken som akuttkirurgien representerer for lokalbefolkninga,
som fleire har peika på, men kanskje like viktig er rolla funksjonen
har for å gjera sjukehuset attraktivt for andre legegrupper. Det
har vorte hevda, med stor truverde, at vedtaket slik sett er starten
på ei gradvis tapping og nedlegging av sjukehuset og framleis usikkerheit. Har
ministeren forståing for dette argumentet, og kva er svaret hans?
Statsråd Bent Høie [10:33:16]: Jeg har stor forståelse for
den uro og det engasjementet som er i Odda, knyttet til de endringene
som er vedtatt gjennomført ved Odda sjukehus. Det som har vært viktig
for meg, og som jeg også opplever representanten sier seg enig i,
er at den uroen ikke lenger handler om hvorvidt sykehuset skal legges ned,
som det har gjort mange ganger før. Sykehuset skal videreføres som
et akuttsykehus.
Det kommer ofte en rekke påstander
om hva den typen endringer vil føre til. Da er det viktig for meg
å understreke at den modellen som velges her, ikke er en skrivebordsmodell,
det er en modell som er vel utprøvd i den norske helsetjenesten,
nettopp ved sykehus som har opplevd at de har fått ro og forutsigbarhet
rundt sin videre drift, noe som også har gitt trygghet for rekruttering.
Det er en rekke sykehus i Norge som drives innenfor den og tilsvarende
modeller, som nettopp befolkningen slutter opp om, og som også har
god rekruttering.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:34:33]: Representanten Bollestad
har vært i Odda på 1. mai. Jeg tror en SV-er blir omtrent like glad
for å se en KrF-er i 1. mai-tog som en Krf-er blir for å se en SV-er
i kirken – så det var kjekt. Det kan nevnes at til og med Odda Høyre
var med i 1. mai-tog i år, riktignok med blå plakater, men det var den
samme protesten mot partiets egen helseminister fra Høyre-folkene
som fra de andre i det 1. mai-toget.
De signalene som de siste dagene
har kommet fra Arbeiderpartiet, tyder på at det er flertall i Stortinget
for å hindre nedleggelse av akuttkirurgien. Da vil jeg gjerne spørre
helseministeren, siden han i sted gjorde rede for hvordan han mener
systemet skal fungere, nemlig at det er foretaket som bestemmer
– det er jo likevel slik at det er helseministeren som i foretaksmøtet
har godkjent Helse Vests planer – jeg regner det som en selvfølge,
men vil gjerne få det bekreftet at om det skulle komme et vedtak
i Stortinget som peker i en annen retning, vil helseministeren følge
det opp og sørge for at det blir satt ut i livet.
Statsråd Bent Høie [10:35:42]: Jeg forholder meg til det
som er dagens styringsmodell, og så får vi eventuelt følge opp hvis
stortingsflertallet bestemmer seg for ikke å følge den i denne saken.
Dagens styringsmodell legger opp til at det ikke er Stortinget som
tar stilling til f.eks. hvilke typer kompetanse som skal være på
det enkelte, navngitte sykehus. Det vil være en ny praksis, noe
som, så vidt jeg kjenner til, aldri har skjedd etter at staten overtok ansvaret
for sykehusene. Det er noe som hvert enkelt parti må tenke igjennom
konsekvensene av, hvis en bryter det prinsippet.
Det er alltid lurt for en statsråd
å følge opp stortingsvedtak. Sånn har det alltid vært, og sånn kommer
det alltid til å være.
Presidenten: Vi
går videre til neste hovedspørsmål.


Kjersti Toppe (Sp) [10:36:47]: Spørsmålet mitt går til statsråd
Høie.
Regjeringa fører ein sjukehuspolitikk
med nye omgrep for akuttkirurgi som ikkje er fagleg forankra. I
Nasjonal helse- og sjukehusplan forsvann omgrepet «lokalsjukehus».
Regjeringa meinte at dette ikkje var presist nok. Heretter skulle
sjukehus definerast som «regionsjukehus», «stort akuttsjukehus»,
«akuttsjukehus» eller «sjukehus utan akuttfunksjonar». Stortinget
slo fast at alle akuttsjukehus skal ha beredskap for kirurgisk vurdering
og stabilisering og handtering av akutte hendingar. Spørsmålet er kva
dette betyr.
I Nasjonal traumeplan er det slått
fast at ved skade og ulykke skal pasientar med lang reiseveg fraktast
til lokalsjukehus med traumefunksjon. Kva eit lokalsjukehus med traumefunksjon
må ha av akuttberedskap, er nøyaktig definert i den nasjonale traumeplanen.
Dei må ha vaktberedskap for kirurg, anestesilege og operasjonspersonell
med traumekompetanse.
Uttrykket «kirurgisk vurdering og
stabilisering» er ikkje definert, verken i sjukehusplanen eller
i den nasjonale traumeplanen. Det er eit politisk konstruert ord,
utan faglege realitetar. Det er eigna til å tilsløra debatten, gi falsk
tryggleik og gjera folk usikre – stikk motsett av det som var føremålet
med Nasjonal helse- og sjukehusplan. Dette kan sjølvsagt ikkje fortsetja.
Statsråden må kunna svara Stortinget
på kva dette betyr i praksis. Som eitt eksempel har statsråden stadfesta
at Narvik sykehus skal ha akuttsjukehus med beredskap for kirurgisk
vurdering og stabilisering og handtering av akutte hendingar, men
det skal ikkje ha kirurgar i døgnvakt. Korleis er dette fagleg mogleg?
Eg forstår det ikkje. Vi får no akuttsjukehus som ikkje skal kunna
ta imot akutt sjuke pasientar. Spørsmålet mitt er: Korleis vil statsråden
sørgja for beredskap for kirurgisk vurdering og stabilisering utan at
sjukehusa skal ha kirurgar i vakt?
Statsråd Bent Høie [10:38:48]: Det er svært få store akuttsykehus
– kanskje bare ett – i Norge som kan ta imot alle akuttpasienter.
Hele ideen bak Nasjonal helse- og sykehusplan handler om at sykehus
er nødt til å samarbeide i nettverk, også om akuttpasientene. Det
er ikke noe nytt. Det er slik det er i dag. Veldig mange akuttpasienter
sendes i dag forbi det nærmeste sykehuset, rett og slett fordi det
nærmeste sykehuset ikke har den kompetansen som skal til for å håndtere
akkurat den pasienten. Det som er viktig for at dette skal gi god
kvalitet, er at det er gode planer for og forutsigbarhet for hvilke
typer kompetanse og hvilken rolle det enkelte sykehuset skal ha
i forbindelse med ulike typer akutte hendelser, og ikke minst at
de prehospitale tjenestene har kunnskap om det.
Den modellen som ligger til grunn
for Nasjonal helse- og sykehusplans definisjon av det som skal være
minimumstilbudet i et akuttsykehus, er hentet fra Nordfjord sjukehus
og Lærdal sjukehus. Diskusjonen rundt innholdet i Nordfjord sjukehus
bør ikke være ukjent for en stortingsrepresentant fra Senterpartiet.
Vi husker alle episoden der Senterpartiets leder sto i Nordfjord
og fortalte befolkningen at de ikke visste hva de snakket om. Den
modellen for framtidens lokalsykehus som ble utviklet og igangsatt
under den rød-grønne regjeringen, er den modellen som også ligger
til grunn for Nasjonal helse- og sykehusplan, og som vi nå har mange
års erfaringer med, bl.a. fra Nordfjord og Lærdal, men også fra
andre ulike typer løsninger ved mindre akuttsykehus.
Legger en til grunn – som det virker
som om Senterpartiet gjør – et mye høyere krav for å få lov til
å være et akuttsykehus, vil det være veldig mange av våre mindre
sykehus i dag som ikke vil ha mulighet til å bli videreført som akuttsykehus.
Det ville føre til en sentralisering av sykehusstrukturen i Norge.
Kjersti Toppe (Sp) [10:40:53]: Det er kanskje nokon andre
her som ikkje veit kva dei snakkar om.
Når det gjeld traumepasientar, er
det ikkje rett at dei fleste går forbi det lokale sjukehuset. Ein
kan lesa i Nasjonal traumeplan at dei fleste faktisk vert behandla
på eit lokalsjukehus.
Eg vil visa til eit brev som komiteen
har fått frå Torben Wisborg. Han er professor og leiar av Nasjonal
kompetansetjeneste for traumatologi. Det er datert 28. mars. Han skriv:
«Ved nedlegging av akuttberedskapen
ved norske sykehus, vil nødvendigvis avstand og tid til livsbevarende
behandling øke (…). Dette kan ikke kompenseres ved innføring av
nye begreper som ikke har dekning i fagmiljøet.»
Og vidare:
«Når man innfører nye begrep som
vurderings- og stabiliseringsteam er det viktig at de inneholder
noe som faktisk er nyttig for pasientene. Et vurderings- og stabiliseringsteam
som er mindre og har dårligere kompetanse enn dagens akuttsykehus
(…) er å lure pasientene og befolkningen.»
Eg vil spørja på nytt: Korleis skal
ein sikra kirurgisk beredskap for vurdering og stabilisering utan
at det er kirurgar i vakt?
Statsråd Bent Høie [10:42:00]: Blant annet kan en gjøre det
på samme måte som en gjør i Nordfjord og i Lærdal, der de som jobber
der, gir uttrykk for et helt annet syn, at dette fungerer veldig
bra. Ledelsen ved Nordfjord sjukehus sier at de i løpet av de tolv
årene ikke har opplevd den typen episoder som mange sier vil oppstå.
Det er derfor lang erfaring med denne modellen.
Ved sykehusene i Nordfjord og Lærdal
er det etablert et medisinsk akutteam som utnytter den samlede kompetansen
ved sykehusene. Dette teamet består av turnuslege, indremedisiner,
anestesilege og generell kirurg eller ortoped og kan rykke ut dersom
det er behov for å vurdere en pasient også utenfor sykehus. Ved
Lærdal sjukehus er det en ortopedisk vaktordning som er knyttet
til den planlagte kirurgien, og i Nordfjord er den knyttet til skadepoliklinikken.
Anestesilege kan gjennomføre stabiliserende tiltak og eventuelt
også følge med ved transport.
Presidenten: Det
blir oppfølgingsspørsmål – først Janne Sjelmo Nordås.

Janne Sjelmo Nordås (Sp) [10:43:14]: Narvik kan nå bli et
sykehus som ikke tar imot akutt syke pasienter som har behov for
kirurgi. Det å ta hånd om akutt syke mennesker er vel noe av det
de fleste forbinder med nettopp det å ha et sykehus. Hvordan skal
Narvik sikres vurderings- og stabiliseringskompetanse for akutte
hendelser når akuttkirurgien legges ned og kirurgene fjernes fra akuttmottaket?
Statsråd Bent Høie [10:43:47]: I Narvik opplever jeg at det
har vært et godt samarbeid mellom sykehuset, kommunen, Universitetssykehuset
Nord-Norge og senere Helse Nord om å finne en god modell for videreutvikling
av Narvik sykehus. Det er sånn at der vil en ha et gastrokirurgisk
tilbud utover vanlig åpningstid og utover ettermiddag og kveld.
Det betyr at det vil være mulig å håndtere gastrokirurgiske pasienter,
90 pst. av akuttpasientene, innenfor den tiden. Det vil også bli
en utvidelse av det ortopediske tilbudet, som har vært viktig for
Narviks befolkning, bl.a. for å hindre at eldre mennesker med lårhalsbrudd,
f.eks., må kjøres den lange veien til Harstad for å få behandling.
Jeg opplever at den modellen en
har kommet fram til i Narvik, er en modell som er god, og som også
er innenfor de kravene som legges i Nasjonal helse- og sykehusplan.
Presidenten: Tove
Karoline Knutsen – til oppfølgingsspørsmål.

Tove Karoline Knutsen (A) [10:44:57]: Å gå fra en tilværelse
som opposisjonspolitiker til posisjonspolitiker kan være en prøvelse
for en hvilken som helst politiker, men makan til den rystelse som
helseministeren har påført seg selv, skal man lete lenge etter.
Ikke bare var han sterkt imot enhver fornuftig bruk av IKT i helsesektoren
da han var i opposisjon – som han har innrømt her i Stortinget,
i motsetning til hva han sa innledningsvis i dag – men han sa også
at Nasjonal helse- og sykehusplan skulle være et fullstendig og
uttømmende styringsverktøy, ja man trengte ikke engang regionale
helseforetak eller andre ordninger. Alle dører skulle åpne seg,
og var det mot formodning noen som var misfornøyd, kunne de gå til
Stortinget og be om å få saken løst.
I dag har Stortinget prøvd å få
helseministeren til å løse de uløste problemene overfor enkelte
sykehus. Vi har nevnt Odda. Stortinget har behandlet Nasjonal helse-
og sykehusplan og lagt gode føringer. Ble ikke planen så uttømmende
og fullstendig som helseministeren tenkte den skulle bli?
Statsråd Bent Høie [10:46:07]: Det kan godt være det er en
rystende opplevelse å gå fra opposisjon til posisjon, men når jeg
ser på Arbeiderpartiet i opposisjon, tror jeg kanskje det kan være
en enda større rystende opplevelse å gå fra posisjon til opposisjon.
Spesielt må det være rystende for hukommelsen noen ganger.
Jeg mener det er helt åpenbart hvordan
Nasjonal helse- og sykehusplan har virket i tråd med den måten som
også partiene gikk inn for å sikre større politisk styring på. Det var
alle partier utenom Arbeiderpartiet. Vi ser at nettopp den usikkerheten
som har vært rundt en rekke av de mindre sykehusene, nå er avklart.
Noen av dem har vært igjennom prosesser. De fleste lokale prosessene
har vært gode. Det har vært noen unntak knyttet til det, bl.a. i
Flekkefjord, og det har også fått konsekvenser. Nå ligger den beslutningen
til grunn for utviklingsplanen mot 2035. Det betyr at sykehuskartet
for Norge er tegnet for framtiden, og det tror jeg skal skape ro
og forutsigbarhet.
Presidenten: Olaug
V. Bollestad – til oppfølgingsspørsmål.
Olaug V. Bollestad (KrF) [10:47:26]: Jeg tror ikke det er
noen i denne sal som er uenig i at alle sykehus ikke kan gjøre alt.
Vi er nødt til å ha noen nasjonale funksjoner, og vi er nødt til
å ha noen regionale funksjoner. Likevel er det noe jeg ikke forstår
i denne rekken. Vi sier at vi skal ha en vurderings- og stabiliseringskompetanse
på kirurgiske pasienter, og vi har spesialister i norske sykehus som
kalles kirurger, nettopp fordi det er deres spesialitet. Hvordan
kan en da forklare at en skal ha beredskap med vurderings- og stabiliseringskompetanse
som skal gjøres av andre enn kirurger?
Jeg har også fått signaler fra Narvik
om at selv om det er kirurger på jobb, har de ikke lov til å gjøre
tiltak som de har kompetanse til, etter kl. 15. Da skal pasienten
transporteres. Det er det sykehuset sitter igjen med av plikt. Da spør
jeg: Hva tenker statsråden om denne ordbruken om vurdering og stabilisering
uten kirurg?
Statsråd Bent Høie [10:48:37]: For det første er begrepet
«kirurg» en forenkling av det som er dagens virkelighet og framtidens
virkelighet. Innenfor kirurgifaget foregår det en betydelig spesialisering.
Det betyr at enhver kirurg ikke kan gjøre ethvert kirurgisk inngrep
eller vurdering. Derfor er det utrolig viktig at det enkelte sykehus
også har en helt konkret vurdering av hvilken type akuttpasienter
som skal til sykehuset, og hvilke vurderinger som skal gjøres ved
det enkelte sykehus.
Når det gjelder Narvik, er det helt
klart at det at det skal være et gastrokirurgisk tilbud utover vanlig
arbeidstid, på ettermiddag og kveld, nettopp vil innebære at de
gastrokirurgene som er på jobb da, også kan brukes i vurdering og behandling
av akuttpasienter når det er riktig.
Presidenten: Vi
går til neste hovedspørsmål.


Ola Elvestuen (V) [10:49:51]: Mitt spørsmål går til barne-
og likestillingsministeren.
I et moderne og sammensatt samfunn
er det helt avgjørende at vi klarer å opprettholde en situasjon
med likhet for loven, og at vi har felles rettigheter og plikter.
I NRKs morgensending i går kunne
vi høre at utelivsdiskriminering er utbredt i Oslo, og at Oslo kommune igjen
har avdekket at det forekommer diskriminering ved flere av utestedene
i byen. Det skjer typisk ved at personer med minoritetsbakgrunn
nektes adgang til utesteder, enten det er med begrunnelse i at man
opererer med gjestelister, eller at det er fullt.
Diskriminering skjer ifølge kontrollmyndigheten
først og fremst basert på hudfarge, selv om det også kan være andre
eksempler på diskriminering. Ifølge direktøren for Næringsetaten
i Oslo er det store mørketall. Gjennom mange år har det kommet meldinger
fra minoritetsungdom om at man blir diskriminert på utesteder, og
at man er godt kjent med hvor man har begrensninger og det er vanskelig å
komme inn.
Diskriminering i utelivet skal ikke
forekomme. Det er ulovlig, og det er en alvorlig forskjellsbehandling
som det må slås hardt ned på. Tidligere kunne kommunene selv bestemme
hvor strenge reaksjoner ulike overtredelser skulle møtes med, og
det var dermed mulig, som for Oslo kommune, bl.a., ved tidligere
næringsbyråd Hallstein Bjercke, å sette inn strenge reaksjoner for
å få bukt med denne diskrimineringen.
Mitt spørsmål til statsråden blir:
Har statsråden noen initiativer, eller hva mener statsråden kan
og må gjøres for endelig å kunne få bukt med den diskrimineringen
i utelivsbransjen som vi vet foregår?
Statsråd Solveig Horne [10:51:50]: Det er viktig at vi har
et sterkt og tydelig lovverk som viser et forbud mot diskriminering.
Vi vet at mange blir utsatt for diskriminering, og utelivsbransjen
er en av verstingene når det gjelder diskriminering.
Lovverket er veldig tydelig på at
det er et forbud mot diskriminering, og det er også blitt strammet
inn i de nye diskrimineringslovene som ble vedtatt av Stortinget
i 2013. Regjeringen har også sendt over til Stortinget forslag til
ny likestillings- og diskrimineringslov, som skal styrke diskrimineringsvernet
på mange områder, spesielt diskriminering på flere grunnlag.
Det nytter ikke alltid med et godt
lovverk hvis vi ikke også håndhever lovverket, og i dag er regelverket
slik at det ikke får noen konsekvenser hvis man diskriminerer. Og
for første gang har regjeringen sendt over til behandling i Stortinget
et forslag om å endre hele håndhevingsapparatet på diskrimineringsfeltet,
der det for første gang skal få konsekvenser å diskriminere, og
en ny, styrket likestillingsnemnd kan gi oppreisning hvis man blir
utsatt for diskriminering.
For meg er det viktig at vi har
et lovverk, det er viktig at det blir håndhevet, og selvfølgelig
er det også viktig når det er et forbud i loven, at dette blir håndhevet.
Det er nok flere saker som kunne vært tatt til domstolene for å
bli prøvd.

Ola Elvestuen (V) [10:53:31]: Jeg takker for svaret, men mitt
oppfølgingsspørsmål går til helse- og omsorgsministeren.
For litt over to år siden vedtok
et bredt flertall i Stortinget et nytt system for kontroller kommunene
fører med utelivsnæringen. Vi har nå et nasjonalt system med prikkbelastning.
I forskriften som fastsetter hvilke prikkbelastninger som gis for
ulike overtredelser, fastslås det at diskriminering skal medføre
to prikker. Inndragning av skjenkebevilling kan kun skje dersom
et serveringssted har pådratt seg tolv prikker i løpet av en toårsperiode.
Det betyr at skjenkekontrollen må avdekke seks tilfeller av diskriminering
før skjenkebevillingen kan inndras for en uke.
Som jeg viste til tidligere, er
det et paradoks at på grunn av dette regelverket er en kommune som
Oslo blitt nødt til å myke opp arbeidet mot diskriminering i utelivet
som følge av innføringen av et nasjonalt regelverk. Nå har dette vart
en periode.
Mitt spørsmål er: Er statsråden
villig til å se på dette på nytt, slik at kommunene får større handlingsrom
til å skjerpe sitt arbeid, for endelig å få slutt på en helt uakseptabel situasjon
med diskriminering i utelivsbransjen?
Statsråd Bent Høie [10:54:45]: For det første er det riktig
som representanten sier, at det var en del av våre større kommuner
som allerede hadde innført ulike former for prikkbelastning. Det
var en ordning som fungerte godt, men det vi så på det tidspunktet,
var at det var veldig ulik praksis i kommunene når det gjaldt håndtering
av alkoholloven. Derfor var det et bredt ønske om, også fra næringen
selv på et tidspunkt, å få en nasjonal ordning som ga mer lik behandling
i kommunene, basert på prikkbelastningssystemet. Når en innfører
en nasjonal ordning der enkelte kommuner allerede har innført en
ordning, vil det nødvendigvis bli slik at enkelte kommuner da må
justere sitt opprinnelige system, selv om de prikkbelastningene
som ble innført, også var basert på erfaringer fra den enkelte kommune.
Når det gjelder spørsmålet om diskriminering,
er det riktig at det er lagt inn som et punkt som gir to prikker.
Det er allikevel et ganske stort prinsipielt spørsmål, for alkohollovens
formål er knyttet til regulering av skjenking, mens det ofte politisk
er fristende å bruke sanksjonene i alkoholloven også for å ivareta
andre samfunnshensyn. Der bør en begrense seg.
Presidenten: Det
blir oppfølgingsspørsmål – først Trine Skei Grande.
Trine Skei Grande (V) [10:56:09]: På bakgrunn av det helseministeren
avsluttet med, har jeg lyst til å følge opp til statsråd Horne.
Det er soleklart at vi har et politi
i Norge for å bekjempe kriminalitet. Det kan være fristende å bruke
det til noe annet, som helseministeren fikk inn. Vi har reglement
for utelivsbransjen, vi har reglement for arbeidslivet vårt, vi har
reglement for hvordan boligmarkedet vårt fungerer, og alle disse
er felt der folk opplever diskriminering. Men på den andre sida
ser vi at regjeringa og andre er veldig aktive i å bekjempe ekstremisme,
bekjempe utenforskap, snakke fint om det på alle arenaer man har
mulighet til å gjøre det, og lager handlingsplaner for å gjøre det.
Men man er likevel redd for å bruke det som i hverdagen til mange
ungdommer virkelig oppfattes som ekstremt urettferdig.
Ser statsråden en viss konflikt
mellom det helseministeren avsluttet sitt svar med, og den jobben
hun har?
Statsråd Solveig Horne [10:57:19]: For meg er det viktig
at vi har et godt lovverk som hindrer diskriminering, og at alle
grupper, både unge og eldre, har et vern i diskrimineringsloven,
og det vil jeg påstå at regjeringen har styrket med den nye felles
likestillings- og diskrimineringsloven.
Så er det jo sånn at det er ikke
bare å ha et lovverk, en må også følge opp, og i dag får det altså
ingen konsekvenser hvis en blir diskriminert. Vi har lang saksbehandlingstid,
og jeg ønsker at vi skal ha et likestillingsombud som skal være
både en veileder og en pådriver, som kan være en vaktbikkje der
ute, og ivareta både barn og unge som blir utsatt for diskriminering.
På det området jeg har ansvaret
for, er det viktig at folk har opplysninger om hvilke rettigheter
de har, at vi har et godt og tydelig lovverk, at de som blir diskriminert,
blir ivaretatt, og at de får en rask avklaring i eller behandling av
sakene sine. Det mener jeg blir styrket med en ny likestillingsnemnd,
og den vil også ivareta den gruppen representanten tar opp her.
Presidenten: Hege
Haukeland Liadal – til oppfølgingsspørsmål.

Hege Haukeland Liadal (A) [10:58:39]: Mitt oppfølgingsspørsmål
går til barne- og likestillingsministeren, som har ansvaret for
diskriminering.
Ungdom med innvandrerbakgrunn dropper
å dra til utesteder på vestkanten, med visshet om at de ikke kommer inn.
Dette gjelder Oslo. Hva konkret har ministeren gjort for å se om
dette også er en nasjonal utfordring og et nasjonalt problem?
Statsråd Solveig Horne [10:59:08]: Vi vet i dag at det er
mange som blir utsatt for dobbeltdiskriminering. De blir diskriminert
på grunn av sin bakgrunn og etnisitet, og de kan også bli utsatt
for diskriminering når det gjelder en funksjonsnedsettelse. Hvis
man har begge deler, er man ekstra utsatt for å bli diskriminert.
Derfor har regjeringen i den nye felles likestillings- og diskrimineringsloven
tydeliggjort det som går på sammensatt diskriminering, og styrket
det vernet.
Så må det også få konsekvenser å
diskriminere. Dette er en viktig oppgave som jeg mener også Likestillingsombudet
må ha. Likestillingsombudet skal ha både en styrket pådriverrolle
og en veilednings- og tilsynsoppgave, og det må være tydelig også
når det gjelder de utfordringene som er i utelivsbransjen. Vi har
ikke gjort noen nasjonal undersøkelse om det, men det er sikkert
statistikker, som Likestillingsombudet har.
Presidenten: Hans
Olav Syversen – til oppfølgingsspørsmål.
Hans Olav Syversen (KrF) [11:00:23]: Mitt spørsmål går til
helseministeren.
Jeg synes det kanskje blir en litt
vel overordnet debatt når man sier at diskrimineringsspørsmål innenfor
skjenkenæringen egner ikke alkoholloven seg særlig godt til, det
må vi ha andre lovmessige grunnlag for å ta fatt i. Jeg tror det
er helt feil. Hvis man virkelig setter som et krav – for det er
en rettighet å ha bevilling – at her skal det ikke skje diskriminering,
er også sanksjonssystemet best tjent med at det går via samme lovgivning
som bevillingen gis ut fra. Det er altså et faktum at etter lovendringen
er det vanskeligere å ta fatt i næringen som diskriminerer på grunnlag
av hudfarge. Så mitt spørsmål er: Når det nå skal evalueres, vil
statsråden se på om den endringen som ble gjort, bør endres igjen,
slik at man kan reagere mot den type atferd som vi har sett eksempler
på?
Statsråd Bent Høie [11:01:30]: Det er sånn at vi kan reagere.
Derfor er det prikker også for dette forholdet med grunnlag i alkoholloven.
Det som allikevel er et spørsmål
som det er verdt å tenke igjennom, er at diskriminering foregår
ikke bare i utelivsbransjen, men vi som er politikere, har overfor
utelivsbransjen et virkemiddel som vi har overfor veldig få andre bransjer,
det at vi kan ta fra dem selve livsgrunnlaget, som er skjenking.
Grunnlaget for det mener jeg i all hovedsak burde være knyttet opp
til det som er alkohollovens formål, nemlig å hindre overskjenking
og uforsvarlig salg og skjenking av alkohol. Der må de strengeste
reaksjonene komme. Hvis vi velger å løfte inn mange andre samfunnsforhold
i alkoholloven, er det sånn at vi har én bransje som vi har et ekstremt
sterkt virkemiddel overfor, som vi kan bruke til mye, mens overfor
alle andre samfunnets næringer har vi ikke muligheten til de samme
reaksjoner, rett og slett fordi de ikke har alkoholloven. Det er
noe som også et næringsvennlig parti som Kristelig Folkeparti bør
tenke igjennom.
Presidenten: Vi
går videre til neste hovedspørsmål.
Audun Lysbakken (SV) [11:03:02]: Mitt spørsmål går til barneministeren.
Barnevern handler om trygghet, og
det handler om å skape trygghet for de mest utsatte barna vi har.
En av de tingene som har skapt utrygghet for barnevernsbarn, og som
mange derfor har vært engasjert i å få gjort noe med, er anbudssystemet,
et anbudssystem som gjør at man risikerer at barn rykkes opp fra
et miljø de er kjent med og trygg på, fordi f.eks. den institusjonen
de er bosatt på, taper i en anbudskonkurranse.
Omsorg er omtanke – det er ikke
butikk. Det var en viktig grunn til at den rød-grønne regjeringen
vedtok å slutte med anbudsbruken i det statlige barnevernet. Noe
av det første statsråd Horne gjorde, var å oppheve det vedtaket
og gjeninnføre beskjeden om at anbud skulle brukes. Hun ønsker kommersielle
aktører velkommen i barnevernet og ønsker ikke å prioritere ideelle
eller lage langsiktige avtaler.
Vi har sett de siste årene en kraftig
økning i kjøp fra kommersielle barnevernsselskaper, og vi vet at
nærmere 90 pst. av kommersielle barnevernstjenester nå leveres av fem
store konserner. Barnevernet er altså en lukrativ næring for en
del store konserner.
Så har statsråden bestilt en rapport
fra Vista Analyse, som kom i 2016, og den har det treffende navnet
«Bruken av private aktører i barnevernet – ansvar på avveie?». Jeg har
lyst til å sitere:
«Dagens praksis innebærer høy profitt
til leverandørene, mer omfattende tjenester enn nødvendig og økte kostnader
hos kommunene og Bufetat til oppfølging og kontroll mv.»
Hvor mye av de pengene statsråden
bevilger til statlig barnevern, ender opp som profitt hos kommersielle
eiere?

Statsråd Solveig Horne [11:05:12]: La meg først få innlede
med å si at for meg er det ikke så viktig hvem som drifter tilbudet,
men kvaliteten som blir gitt til det enkelte barn, og at barn og
unge som har behov for hjelp av barnevernet, får den hjelpen de
trenger, og et tilbud som er tilpasset den enkelte.
Vi har mange dyktige kommersielle
aktører som leverer tjenester til det offentlige. De leverer gode
tjenester, og det har de gjort gjennom mange år, også under den
forrige regjeringen. Jeg ser det ikke som et problem at kommersielle
tjener penger på å levere tjenester som det offentlige har behov
for, men det er viktig at vi er sikre på at det ikke betales mer
enn det som er nødvendig, og at de leverer den kvaliteten som vi
bestiller.
Tjenester som ytes av de private
aktørene, skal tilfredsstille akkurat den samme kvaliteten og kravet
til kompetanse og kvalitet som de tjenestene som staten utfører.
Jeg har lyst til å understreke at de kontraktene som denne regjeringen
har operert under, ble inngått under den forrige regjeringen. Vi
inngikk nye kontrakter i fjor med private og ideelle aktører på
samme linje som den forrige regjeringen gjorde. I de senere årene
– også under den forrige regjeringen – er ca. halvparten statlige
institusjoner og halvparten private og ideelle aktører. Det er det
samme som i dag.
Jeg har ingen oversikt over hvilket
utbytte som blir tatt, men jeg er opptatt av at barn har gode tilbud
når de til enhver tid trenger det, og om det er en statlig, en ideell
eller en kommersiell aktør, så har ikke det vært hovedkriteriet. Det
viktigste er at det er kvalitet, at vi har et tilbud som tilpasses
det enkelte barn og unge til enhver tid.
Audun Lysbakken (SV) [11:07:09]: Selv om statsråden har fått
en rapport som slår fast at ansvaret er på avveier og at det er
unødvendig høye kostnader, er hun ikke interessert i å finne ut
hvor pengene blir av. Det er en interessant holdning fra Fremskrittspartiet
til bruk av skattepenger. Nå har vi fått svar på det, så la meg
da flytte meg til det kommunale barnevernet. Statsråd Horne har
altså mottatt en rapport fra Helsetilsynet, som er dramatisk. Den
slår fast at mange barnevernstjenester henlegger saker, og at de
ikke er i stand til å følge opp bekymringsmeldinger på en god måte.
Penger er ikke alt, har statsråden kommentert til den rapporten,
til tross for at hun, da hun var i opposisjon, foreslo en opptrappingsplan
for kommunalt barnevern.
Da SV hadde regjeringsansvar på
dette området, gjennomførte vi en opptrapping, om lag 1 000 stillinger
ble gjennom en øremerket plan – barnevernsløftet – tilført i de årene.
Det var den største satsingen på kommunalt barnevern på over 20
år. Under statsråd Horne har altså barnevernsløftet stoppet opp.
Det er blitt bevilget vekslepenger til tross for at målet var å
komme opp i 1 500 nye stillinger totalt. Hvor mange nye stillinger
i kommunalt barnevern har statsråd Horne sørget for?
Statsråd Solveig Horne [11:08:25]: La meg tilføye til det
første spørsmålet at vi har bestilt den rapporten. Det er en rapport
som vi nå går igjennom, for det er også viktig å se på hvordan det
statlige barnevernet blir drevet, spesielt opp mot både de statlige
institusjonene og de kommersielle institusjonene.
Så til spørsmålet. Regjeringen har
økt bevilgningene til det kommunale barnevernet med over 150 mill. kr
de siste årene, og det har også vært en stor satsing på noe av det som
er den grunnleggende kritikken av barnevernet, nemlig på manglende
kompetanse. Vi ser at det barnevernsløftet som den forrige regjeringen
satte i gang, og som vi nå viderefører med å styrke flere andre
tiltak, er med på å redusere saksbehandlingstiden ved at flere saksbehandlere har
færre barn i det kommunale barnevernet. Det et også viktig å understreke
at kommunene har fått økte midler, og at de har en lovfestet plikt
til å ha et forsvarlig barnevern og å satse på barnevern. Jeg er
i likhet med representanten bekymret for at det er for store forskjeller
ute i kommunene knyttet til det å satse på barnevern.
Presidenten: Det
åpnes for oppfølgingsspørsmål – først Kirsti Bergstø.

Kirsti Bergstø (SV) [11:09:42]: Statsråden snakker om kompetansepakken,
men vi snakker om folk som knapt har tid til å spise matpakken.
Problemene har igjen hopet seg opp i barnevernet etter at dagens
regjering stoppet Barnevernsløftet framfor å fullføre det. På statsråd Hornes
post har det rundhåndet blitt gitt til landets økonomiske elite,
mens barnevernet avspises med småpenger. Og vi hører nå at det ikke
finnes kontroll med om penger satt av til barnevern går til utsatte
unger eller til barnevernsbaroner – gjennom anbudskonkurransen,
som er gjeninntatt i barnevernet, der vi ser at markedskreftene igjen
skal rå.
Jeg lurer på om statsråd Horne er
tilfreds med utviklingen, som hun selv har ansvar for, eller om
hun kanskje håper på SV i regjering igjen, slik at det kan bli et
nytt løft for de mest sårbare gruppene her i landet.
Statsråd Solveig Horne [11:10:46]: Barnevernet er et av de
viktigste områdene vi holder på å jobbe med. Det viktigste arbeidet
for barnevernet skjer også ute i en kommune, at kommunen har et
godt og trygt barnevern. Regjeringen har videreført satsingen på
det kommunale barnevernet, som den forrige regjeringen la fram.
Vi har fått på plass flere stillinger, som også har gjort at det
er færre barn per saksbehandler.
Jeg har lyst til å understreke at
det viktigste vi kan gjøre for barnevernet, er å forebygge. Vi vet
at omsorgsovertakelse er dyrt. Derfor har denne regjeringen satset
på det forebyggende arbeidet: De kommunene som bruker mer på helsestasjoner,
bruker mindre på barnevern. Det er å kunne komme tidlig inn og hjelpe
familiene der de trenger det, og gjøre foreldrene trygge, slik at
en ikke trenger en omsorgsovertakelse.
Så er det viktig det som de rapportene
som har kommet, viser, og som Helsetilsynets tilsyn viser, at det
er manglende kompetanse. Det mangler også kompetanse i å praktisere
det lovverket som er. Derfor har regjeringen også en storstilt satsing
på kompetanse i det kommunale barnevernet, som vil komme barn og
unge til gode.
Presidenten: Sonja
Mandt – til oppfølgingsspørsmål.
Sonja Mandt (A) [11:12:03]: Barnevernsbarn trenger trygge
voksne i barnevernet som kan jobben sin.
Under den rød-grønne regjeringa
prøvde også vi å legge barnevernet inn i rammen, noe som viste seg
ikke å virke. Deretter kom Barnevernsløftet, og der hadde vi stort
hell med øremerkede midler. Det følges nå ikke opp. I den nye loven
– som vi nå vi behandler – ser vi at flere oppgaver skal overføres
til barnevernet i kommunene, og pengene skal legges inn i rammen.
Jeg lurer på hva slags ny informasjon statsråden har som tilsier
at rammetilskudd vil øke bemanningen og kompetansen i barnevernet
framover. Jeg undrer om hun kan dele det med oss.
Statsråd Solveig Horne [11:12:45]: Regjeringen har i disse
årene videreført den øremerkingen til det kommunale barnevernet
som den forrige regjeringen satte i gang. Det har også vært viktig
for oss å sikre at kommunene satser på flere ansatte innenfor barnevernet.
Jeg har lyst til å understreke én
gang til at kommunene har et selvstendig ansvar for ha et barnevern
som er forsvarlig, som samarbeider med andre tjenester, og som jobber
forebyggende og med tidlig innsats. Det er også målet med den barnevernsreformen
som regjeringen har lagt fram.
Regjeringen ønsker å gi kommunene
et større ansvar for barnevernet, for vi vet at det er et incentiv
til å kunne jobbe forebyggende, til å se flere tjenester under ett
og å komme tidlig inn.
Jeg har også lyst til å understreke
– og det står veldig tydelig og klart i den barnevernsreformen som
er lagt fram for Stortinget – at skal kommunene få et større ansvar,
må de også få et større finansielt ansvar. Det er da overføring av
penger.
Jeg har tro på lokaldemokratiet,
på at når kommunene får penger over rammen, vil de pengene gå til
det viktige arbeidet med barnevern.
Presidenten: Geir
Jørgen Bekkevold – til oppfølgingsspørsmål.

Geir Jørgen Bekkevold (KrF) [11:14:02]: I familie- og kulturkomiteen
behandler vi nå en proposisjon: Endringer i barnevernloven, en barnevernsreform.
Proposisjonen gir en god oppsummering av utfordringene i norsk barnevern:
mangel på fosterhjem, mange fosterhjemsplasseringer ender i brudd,
og det står mange barn i fosterhjemskø. I tillegg er det store kommunale
forskjeller og en mangel på differensierte tiltak til de barna som trenger
det.
Spørsmålet er om denne proposisjonen
svarer på de utfordringene som er i barnevernet i dag. Hvordan vil
statsråden sørge for at det blir færre brudd, og at vi får flere
fosterhjem og mer støtte til fosterhjemsfamiliene i tiden framover?
Statsråd Solveig Horne [11:14:49]: Regjeringen har lagt fram
en fosterhjemsmelding som ble behandlet i Stortinget for ett års
tid siden, der det var mange gode tiltak, og der det også var anmodningsvedtak
fra Stortinget som vi skal følge opp, og det er et arbeid vi jobber
med.
Vi vet at vi trenger flere fosterhjem.
Det er vanskelig å rekruttere, og derfor er jeg glad for at også
Kristelig Folkeparti har vært med på å øke budsjettene på rekrutteringsarbeidet
opp mot fosterhjem. I tillegg ligger det inne i den barnevernsreformen
at kommunene får en lovfestet plikt til å søke etter fosterhjem
i nettverk og slekt, som vi vet også er gode fosterhjem.
Så har jeg lyst til å nevne at vi
nettopp har satt ned et utvalg som nå skal gå gjennom hele fosterhjemsomsorgen og
også se på ordningene opp mot familiene, for vi vet at det er mange
fosterfamilier som tar på seg et viktig arbeid, som ikke får den
oppfølgingen og veiledningen som de må ha for å stå i det viktige
arbeidet.
Presidenten: Kjersti
Toppe – til oppfølgingsspørsmål.
Kjersti Toppe (Sp) [11:16:02]: Barnevernet treng stabilitet.
Stavanger Aftenblad fortalde i januar 2016 historia om tenåringsjenta
«Ida» som vart tvangsflytta til ein barnevernsinstitusjon 130 mil
nord for heimplassen sin. I 2015 var det totalt 478 barn i Noreg
som vart flytta til ein barnevernsinstitusjon eller ein statleg
fosterheim i ein annan landsregion enn den dei sjølve kjem frå.
Barne-, ungdoms- og familiedirektoratet
uttalte til Stavanger Aftenblad 20. desember i fjor at Barne- og
likestillingsdepartementet har gitt beskjed om at høg produktivitet
og kapasitetsutnytting av barnevernsinstitusjonar er viktigare enn
å plassera barn i nærleiken av heimplassen.
Spørsmålet mitt er kvifor statsråden
ikkje grip inn her og arbeider for å gi barn ein lovmessig rett
til tilbod i nærleiken av barnets heimstad når det er til barnets
beste?
Statsråd Solveig Horne [11:17:06]: Det er til enhver tid
viktig å sikre at barn og ungdom som har behov for en institusjonsplass,
får den plasseringen som er det beste for dette barnet.
Så må vi også være klar over at
det er ca. 1 000 barn som bor på institusjon, og det vil være umulig
å ha et spesialisert tilbud til det enkelte barn i hver eneste region
og hver eneste kommune. Men det er viktig at både kommunene og staten
lytter til det barnet og den ungdommen – som var det som sviktet
i Ida-saken – for å finne det tilbudet som er der.
Jeg har vært opptatt av at vi skal
ha et institusjonstilbud som er et mangfold, og at kommunene nå
i den nye barnevernsreformen får en større valgfrihet til å kunne
velge den rette institusjonen. Det har de ikke muligheten til å
gjøre i dag, de må ofte ta den institusjonen som er ledig. Men vi er
opptatt av å ha et mangfold og ha god kvalitet på disse institusjonene,
og også sikre at barna medvirker i valget av de institusjonene de
trenger.
Presidenten: Vi går videre
til neste hovedspørsmål.
Per
Rune Henriksen (A) [11:18:24]: Mitt spørsmål går til olje-
og energiministeren: Når store utbyggingsprosjekter har blitt satt
ut til asiatiske verft, har vi fått høre at dette skyldes at norske
verft ikke var konkurransedyktige. Likevel har vi gang på gang sett
at prosjektene kommer til norsk sokkel med en prislapp som ligger
langt over anbudssummen. Økonomiske overskridelser, feil som må
repareres, og betydelige forsinkelser i produksjonsstart fører til
at de ekstrakostnadene blir ekstra store. Gjennom vårt skattesystem
kommer en svært stor del av dette til fradrag i oljeselskapenes
skatt. Det er derfor viktig at vi ser på hvordan dette kan forhindres.
Norske verft har markert seg som
pålitelige leverandører på både pris og kvalitet. Høy standard på
arbeidet og høyt sikkerhetsnivå sikrer det. Men det har også blitt
reflektert i anbudssummene som disse verftene har levert. Byggingen
av Totals Martin Linge-plattform ble tildelt Samsung-verftet i Korea
i 2012. I forrige uke ble det klart at prosjektet var i trøbbel.
Det ble varslet både kostnadsoverskridelser og forsinkelser – 10,4 mrd. kr
over budsjett og mer enn ett års forsinkelse. På 1. mai kom også
den triste beskjeden at 6 mennesker omkom og over 20 ble skadd i
en arbeidsulykke på dette prosjektet.
I Arbeiderpartiet har vi sett behovet
for å gi myndighetene hjemmel til å gjøre noe for å forhindre sånne
prosjekthavarier. Det er selskapenes ansvar å velge seg leverandører,
men når felleskapets risikoandel er så stor som den er, burde myndighetene
ha en finger på rattet. Vi har derfor fremmet forslag om at det
utredes hvordan myndighetene gjennom tettere oppfølging av utbyggingsprosjekter
kan sikre at kontraktstrategier og prosjektgjennomføring bidrar
til at våre overordnede målsettinger i petroleumspolitikken nås.
Vi har også merket oss at HMS-standarden i f.eks. Korea er svært
forskjellig fra Norge. Mens vi hadde en dødsfallfrekvens i arbeidslivet
i 2013 på 1,8 per hundre tusen årsverk, hadde Korea 12,5. Vi fremmet
derfor forslag om å utrede hvorvidt forskrift om HMS i petroleumsvirksomheten
også kunne gjøres helt eller delvis gjeldende ved bygging av installasjoner
til norsk sokkel.
Med tanke på utviklingen i Martin
Linge-prosjektet, med hensyn til både overskridelser, forsinkelser
og den tragiske ulykken, hvilke tanker gjør statsråden seg om hva som
kan gjøres for å unngå denne typen uønsket utvikling ved bygging
av prosjekter til norsk sokkel?
Statsråd Terje Søviknes [11:20:40]: For det første vil også
jeg uttrykke at det var en fryktelig beskjed å få at vi har hatt
en storulykke ved Samsung-verftet med tragisk utfall for arbeidere
der, og det er grunn til å la våre tanker gå til dem som nå sitter
igjen uten sine kjære.
Det er riktig at vi har hatt en
periode tilbake fra 2010, under den forrige regjeringen, der veldig
mange store prosjekt knyttet til norsk olje- og gassbransje gikk
til verft i Asia. Den trenden har vi sett en betydelig endring på
de siste årene, og en stadig større andel prosjekt går til norske verft,
norsk leverandørindustri. Det ser jeg på som et uttrykk for at olje-
og gasselskapene både ser helheten i sine anskaffelser og også tar
inn forsinkelser og eventuelle kostnadsoverskridelser i sine totale
risikovurderinger når de tildeler kontrakter.
Det er også gjort et godt stykke
arbeid i norsk leverandørindustri sammen med oljeselskapene de to
siste årene, etter oljeprisfallet, som bidrar til at norsk leverandørindustri
er mer konkurransedyktig enn tidligere. Det har vært kostnadsreduksjoner,
det har vært gjort grep på standardisering og kontraktsform mellom
partene. Det har bidratt til at vi denne vinteren f.eks. har sett
at norskandelen i nye tildelte kontrakter har vært veldig stor.
Det er godt nytt for norsk leverandørindustri.
Så vil jeg understreke at når det
gjelder prosjekt som blir satt ut til andre land, er det myndighetene
i de respektive land som har ansvaret for regulering og oppfølging
av HMS-arbeidet, akkurat som det gjelder i Norge, at norske myndigheter
har ansvaret for oppfølging av arbeidsmiljølov og HMS-arbeid ved
norske leverandørbedrifter.
Per Rune Henriksen (A) [11:22:38]: Jeg takker for svaret.
Det er riktig at det har blitt gjort
et godt stykke arbeid i industrien, og jeg håper at oljeselskapene
har tatt inn over seg de resultatene vi har sett, med overskridelser
og forsinkelser på tidligere prosjekter som har gått til utenlandske verft.
Jeg tror ikke vi er ute av faresonen.
Derfor ville jeg svært gjerne sett at vi fikk på plass et skikkelig
regelverk og en hjemmel til å gå oljeselskapene nærmere etter i
sømmene når det gjelder prosjektoppfølgingen. På samme måte som
vi gjør når det gjelder utvinning og så langt ned som til drenering
av de enkelte feltene på norsk sokkel, må vi kunne være sikre på
at selskapene har kontroll på utbyggingsprosjektene. Derfor har
vi sagt at vi ønsker å få utredet dette.
Det samme gjelder for HMS. Vi kan
gjennom plan for utbygging og drift stille vilkår om at det skal
være god oppfølging av HMS under byggeperioden.
Statsråd Terje Søviknes [11:23:44]: Det er helt riktig at
myndighetene har oppfølging av olje- og gassvirksomheten på norsk
sokkel gjennom det regelverket vi har forvaltet gjennom 50 år, og
som gradvis er utviklet.
Når det gjelder arbeidsdelingen
her, er det viktig å ha den tydelig og klar: Det er selskapene som
er ansvarlige for sine anskaffelser, og som byggherre må de være
det overfor de leverandører de velger, enten det er utenlandske eller
norske. Fra myndighetenes side er vi tydelige på at selskapene skal
utøve en virksomhet som er i tråd med de HMS-krav vi stiller – som
er blant de strengeste i verden – for aktiviteten på norsk sokkel.
Petroleumstilsynet har en rolle
i utbyggingsfasen knyttet til å følge opp prosjekt og se til at
de blir bygd på en måte som gjør at de kan bli godkjent for virksomhet
på norsk sokkel når de kommer og skal settes i drift. Derfor har
Petroleumstilsynet fulgt opp f.eks. utbyggingen av Martin Linge,
som det ble referert til i hovedspørsmålet.
Presidenten: Det
åpnes for oppfølgingsspørsmål – først Torstein Tvedt Solberg.

Torstein Tvedt Solberg (A) [11:25:00]: Jeg oppfatter egentlig
ikke at statsråden svarer på det som er spørsmålet her. Han kommer
med noen generelle betraktninger og generelle vendinger om utviklingen
i bransjen, men vil ikke svare noe på det som er det alvorlige i
spørsmålet som ble tatt opp. Vi ser at overskridelsene har blitt
større, forsinkelsene blitt lengre og ulykkene – sist nå 1. mai
– mer alvorlige. Jeg mener det nå har kommet til et kritisk nivå
og at dette ikke kan fortsette.
Jeg håper statsråden kan svare på
om en ikke ser dette, at utviklingen nå har gått for langt, at det
er behov for å ta grep, og at det trengs en slik hjemmel som Arbeiderpartiet har
spurt om. Det ville være interessant å høre statsrådens bemerkninger
om hvorvidt han i det hele tatt ser for seg noe som helst scenario.
Fortsetter det med større ulykker og lengre forsinkelser? Skal en
fortsette med den samme passiviteten? Eller vil en i noe som helst
scenario se for seg at det kan være mulig å ta noen grep og få på
plass en slik hjemmel?
Statsråd Terje Søviknes [11:26:02]: Jeg vil understreke at
de fleste utbyggingsprosjektene på norsk sokkel gjennomføres på
plan, tid og kost og er gode prosjekter som er veldig samfunnsnyttige
og gir inntekter til det offentlige.
Utbygging av store olje- og gassprosjekter
er komplisert. Disse prosjektene er noe av det mest kompliserte
man kan tenke seg – ren ingeniørkunst! Det vil av og til oppstå utfordringer.
Arbeiderpartiet går her inn på en
helt ny modell som eventuelt vil bidra til at myndighetene skal
være med og ta stilling til hvilken strategi de ulike selskapene
skal velge for sine utbyggingsprosjekt. Det blir en sammenblanding av
roller som jeg tror vi ikke er tjent med i den norske forvaltningen
av olje- og gassressurser. Det er slik at man må han en ansvarsfordeling
mellom selskapene som byggherre, og myndighetene som kan stille
generelle krav til olje- og gassvirksomheten på norsk sokkel.
Presidenten: Dermed
er den muntlige spørretimen omme, og vi går videre til den ordinære
spørretimen.
Ordinær spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten i salappen.
De foreslåtte endringene i dagens
spørretime foreslås godkjent. – Det anses vedtatt.
Endringene var som følger:
Spørsmål 2, fra representanten Gunvor
Eldegard til kommunal- og moderniseringsministeren, er overført
til helse- og omsorgsministeren som rette vedkommende.
Spørsmål 6, fra representanten Ingvild
Kjerkol til helse- og omsorgsministeren, er trukket tilbake.

Jonas Gahr Støre (A) [11:27:34]: ««Det kan ikke stå på pengene.
Det får koste hva det koste vil», sa Siv Jensen i 2013 om Fremskrittspartiets
eldreløfter. Gitt regjeringens politikk de siste fire årene, er
det grunn til å hevde at de eldre har måttet vike for skattekutt
til dem som har mest fra før. Statlig finansiert eldreomsorg forsøkes
i seks kommuner, lovfestet rett til sykehjemsplass møtte massiv motbør
fra faginstanser, KS advarte mot endring av investeringstilskuddet.
Det er mange eksempler.
Er statsråden og partilederen fornøyd
med svarene hun nå gir landets eldre?»
Statsråd Siv Jensen [11:28:12]: Siden denne regjeringen tok
over i 2013, har vi lagt til rette for bedre tjenester og høyere
inntekt for eldre.
Regjeringen har redusert skatter
og avgifter med 21 mrd. kr, som også har kommet eldre til gode.
Personer med hovedinntekt fra pensjon har fått en gjennomsnittlig lettelse
på 3 000 kr.
Pensjonister på alle inntektsnivåer
har i gjennomsnitt fått lettelser. Mange pensjonister har også høy
netto formue og har nytt godt av lettelsene i formuesskatten. Samtidig
sikrer et særskilt skattefradrag at pensjonister på minste pensjonsnivå
ikke betaler skatt på pensjonsinntekten i det hele tatt.
Vi mener at pensjonister skal få
beholde mer av egen pensjon. Pensjonister har bygd Norge gjennom
hardt arbeid i mange år. Derfor har også regjeringen redusert den urimelige
avkortingen av pensjonen til gifte og samboende pensjonister. Det
gjør at pensjonistpar i gjennomsnitt har fått 8 000 kr mer å rutte
med i året.
Samlet gir Regjeringens politikk
en betydelig styrking av pensjonistenes inntekter.
Så tar representanten Gahr Støre
feil når han sier at eldreomsorgen har fått vike for regjeringens
skattelettelser. De store pengene har under denne regjeringen gått
til å styrke velferden – også for eldre.
Det var store mangler i eldreomsorgen
etter åtte rød-grønne år. Det er vi på god vei til å rette opp.
Jeg vil minne representanten Gahr Støre om Arbeiderpartiets egne
innrømmelser etter åtte år med helseminister fra Arbeiderpartiet.
Denne perioden ble innledet med en erkjennelse fra Arbeiderpartiet
av at de hadde sviktet eldreomsorgen.
De siste fire årene har Arbeiderpartiet
likevel brukt på å stemme imot regjeringens forslag for å sikre
kapasitet og kvalitet i eldreomsorgen. Eldre har ikke tid til Arbeiderpartiets
passive holdning i eldreomsorgen.
Med Fremskrittspartiet og Høyre
i regjering ser vi nå et taktskifte i eldreomsorgen. Bevilgningene
til omsorgstjenestene har økt med 1,5 mrd. kr.
Staten tar et større ansvar for
utbygging av sykehjemsplasser. Staten tar halve regningen. Det har
ført til at kommunene nå bygger ut mer. Vi har lagt til rette for
fornying og bygging av over 9 000 omsorgsplasser.
Vi har gitt tilskudd til over 3 000
nye dagaktivitetsplasser for personer med demens, som gjør at flere
eldre kan oppleve livsmestring og livsglede i hverdagen, samtidig som
behovet for sykehjemsplass utsettes.
Vi lovfester retten til sykehjemsplass.
Vi har redusert egenandelen for
personer som ufrivillig bor på dobbeltrom.
Vi har satt i gang et forsøksprosjekt
med statlig finansiering av eldreomsorgen. Kommunene melder om stort
læringsutbytte ved å delta i forsøket. De opplever at helse- og omsorgstjenestene,
administrasjonen og politikerne samarbeider både mer og bedre enn
før. Det vil kunne bidra til å øke kvaliteten.
Nå starter regjeringen arbeidet
med en eldrereform – Leve hele livet. Vi må tørre å tenke nytt også
i eldreomsorgen. Vi greier ikke å viske ut forskjellene fra et skrivebord i
Oslo. Derfor reiser vi ut for å snakke med dem som har skoene på.
Det er i kommunene forskjellene oppstår, men det er også der de
gode løsningene finnes.
Kenneth Svendsen hadde her
overtatt presidentplassen.
Jonas Gahr Støre (A) [11:31:12]: Jeg er ganske enig i at
det er i kommunene kunnskapen er og skoen trykker. Derfor har det
vært interessant at kongstanken til Fremskrittspartiet har vært
at staten skal overta finansieringen av eldreomsorgen. Det forsøket
var noe kommunene ikke var særlig interessert i – mange trakk seg
fra det, og det har blitt stående som et ganske bortkastet løft,
om man kan si det slik, for eldreomsorgen i kommunene.
Regjeringen startet for ett år siden
forsøket med såkalt statlig finansiering av eldreomsorgen i seks
kommuner. Et stort antall hadde før det trukket seg fra forsøket,
bl.a. fordi man mente man ville tape økonomisk på å delta.
Så et spørsmål i oppfølgingen når
det gjelder eldreomsorg, er: Hvordan er de gjenværende kommunene fulgt
opp av regjeringen gjennom dette året? Kan statsråden redegjøre
for status for prøveprosjektet så langt? Og er dette et prosjekt
hun kan tenke seg å gå videre med og eventuelt utvide etter den
mottakelsen det har fått i Kommune-Norge?
Statsråd Siv Jensen [11:32:12]: Dette svarte jeg egentlig
på i mitt forrige svar, nemlig at de erfaringene som kommunene som
deltar i forsøksprosjektet så langt har gjort seg, er veldig positive
– bedre samarbeid, som danner grunnlag for bedre kvalitet i omsorgen
i de kommunene som er en del av dette. Nå er altså ikke forsøksprosjektet
avsluttet, men jeg mener som jeg sa, at vi må tørre å tenke nytt.
Vi kommer til å stå overfor formidable utfordringer i eldreomsorgen
fordi mange flere blir eldre i årene som kommer. Da må vi ikke bare
være opptatt av antall plasser, men også opptatt av kvaliteten i
det. Derfor legger vi også til rette for å bedre kvaliteten på den
omsorgen som gis.
Det vi ser Arbeiderpartiet gjør,
som er mye mer urovekkende, er i kommunepolitikken aktivt å gå inn
for å rekommunalisere sykehjem. Det reduserer mangfoldet. Det reduserer
valgfriheten. Og man har begynt å bruke begrepet «velferdsprofittører»
om aktører innenfor privat helse- og omsorgstjeneste, som bidrar
til mer mangfold og bedre kvalitet i omsorgstjenestene. Jeg mener
at Arbeiderpartiet tar et stort skritt i negativ retning når det
gjelder å bedre kvaliteten i eldreomsorgen.
Jonas Gahr Støre (A) [11:33:15]: I 2015 la Arbeiderpartiet
fram fra opposisjon et ganske gjennomtenkt opplegg for bedre kvalitet
i eldreomsorgen, hvordan vi kan måle innsatsen inn mot våre eldre
på kvalitet og komme bort fra at det bare går på pengevolum.
Det er ganske sammenfallende med
hva denne regjeringen nå sier den vil gjøre – og nå skal den ut
og lytte til kommunene. Jeg synes det er påfallende at etter fire
år i regjeringskontorene og med noen uker igjen av sesjonen skal
regjeringen altså ut og lytte og innhente erfaringer fra kommunene
for å se hva som kan gjøres på kvalitet.
Jeg har lyst til å spørre statsråden:
Når det gjelder bygging av nye sykehjemsplasser, er statsråden fornøyd
med takten på det, hva som har skjedd i virkeligheten som følge av
det finansieringsopplegget regjeringen har valgt? Det er tall som
tyder på at det ikke akkurat har gitt et løft. Mener statsråden
da at man har truffet med det opplegget man har valgt fra regjeringens
side?
Statsråd Siv Jensen [11:34:12]: For det første er det ikke
sånn at regjeringen først nå har begynt å lytte til kommunene. Noe
av det første vi gjorde, og det var det helseministeren som tok
initiativ til, var å gå i dialog med KS for å få kartlagt hvordan
de faktiske behovene ute i Kommune-Norge var. Under den rød-grønne
regjeringen var det jo ikke mulig å få en oversikt engang over hva som
var de faktiske behovene når det gjaldt sykehjemsplasser. Det var
ikke lov for kommunene å føre ventelister.
Nå har vi tatt aktive grep for å
sørge for å vite hvor behovene er, og det er gjennom den kartleggingen
av behov at vi også kan planlegge for en mye mer omfattende utbygging.
Og parallelt med at vi får kartlagt det, har vi altså styrket innsatsen,
økt den statlige finansieringen og fått opp farten i byggingen av
nye sykehjemsplasser. Det er altså et taktskifte i bygging av nye
sykehjemsplasser nå i forhold til under den rød-grønne regjeringen,
og jeg synes det hviler på den erkjennelsen Arbeiderpartiet hadde
etter åtte år i regjeringskontorene, at de hadde sviktet eldreomsorgen.
Denne regjeringen gjør ikke det. Vi har beredt grunnen, og vi legger
nå til rette for nok en reform som skal styrke kvaliteten i eldreomsorgen
i årene som kommer.


Presidenten: Dette
spørsmålet, fra Gunvor Eldegard til kommunal- og moderniseringsministeren,
er overført til helse- og omsorgsministeren som rette vedkommende.
Gunvor Eldegard (A) [11:35:26]: «Regjeringen har gang på
gang stemt mot forslag som vil bedre innholdet i eldreomsorgen.
Vi er spesielt bekymret for tilbudet til demente. Stortinget har
vedtatt en plikt til å ha dagaktiviteter i alle kommuner, men det
bevilges ikke nok penger. De som er rammet av sykdommen og deres
pårørende blir skadelidende hvis ikke tilbudet trappes kraftig opp.
Hvorfor har statsråden valgt å se
bort fra de faktiske tallene, behovene hos dem som er rammet og
konsekvensene for dem og deres nærmeste?»
Statsråd Bent Høie [11:36:01]: Vi har tatt veldig mange grep
for å gi bedre tjenester til eldre generelt og til mennesker med
demens og deres pårørende spesielt. Vi er i full gang med en storstilt
satsing for å heve kompetansen i de kommunale helse- og omsorgstjenestene.
Vi har styrket investeringstilskuddet til heldøgns pleie- og omsorgsplasser
betydelig. Vi har laget en egen plan for å bedre tjenestetilbudet
til mennesker med demens – Demensplan 2020. For første gang er en
slik plan utviklet i samarbeid med mennesker som selv har demens,
og deres pårørende. Gjennom Demensplan 2020 satser regjeringen målrettet på
økt kapasitet, kompetanse og kvalitet i tilbudet til mennesker med
demens, i tråd med brukeres og pårørendes behov.
Utbyggingen av dagaktivitetstilbud
til personer med demens er en viktig satsing i Demensplan 2020.
Aktivitetstilbud kan bidra til gode og meningsfulle opplevelser for
den enkelte og avlastning til pårørende, som ofte er i krevende
situasjoner.
Regjeringen har varslet at vi vil
foreslå en endring i helse- og omsorgstjenesteloven om å fastsette
en plikt for kommunene til å tilby dagaktivitetstilbud til hjemmeboende
personer med demens, gjeldende fra 1. januar 2020. For å legge til
rette for dagaktivitetsplasser i kommunene er det opprettet en egen
tilskuddsordning som alle kommuner kan søke på. Det er anslått et
behov for 9 200 plasser, mens det ved utgangen av 2016 var 2 984
plasser i drift. I 2017 har regjeringen lagt til rette for om lag
750 flere dagaktivitetsplasser til personer med demens i 2017. Dessverre
er tilskuddet utnyttet i mindre omfang enn forutsatt.
Jeg mener at kommunene nå har sterke
økonomiske incentiver for å bygge ut et aktivitetstilbud for personer
med demens. Undersøkelser viser at dette kan utsette bruk av dyrere
tjenester og avlaste og forebygge helseskader hos pårørende, i tillegg
til at det gir bedre livskvalitet for brukerne. Det er også en god
støtteordning staten har, men dessverre har vi fortsatt utfordringer
med å få kommunene til å bruke de pengene som er bevilget til dette
formålet, øremerket. Jeg vil oppfordre kommunene nå spesielt til
å bruke det statlige tilskuddet som regjering og storting har bevilget,
til å bygge opp tilbudet før den varslede plikten trer i kraft i
2020. På denne måten vil vi nettopp skape et bedre tjenestetilbud
for personer med demens og deres pårørende.


Gunvor Eldegard (A) [11:38:27]: Takk for svaret.
Me er einige om at Stortinget har
vedteke at kommunane skal ha plikt til å etablera dagaktivitetstilbod
til menneske med demens, og det skal vera på plass innan 2020. Men då
vil det faktisk vera behov for om lag 5 400 fleire aktivitetsplassar
for heimebuande med demens i perioden frå 2018 til 2020, og det
er eit godt stykke igjen til ein når dette målet. Likevel valde
regjeringa å redusera midlane til dagaktivitetstilbod i 2017. I
årets statsbudsjett er det, som statsråden sa, lagt opp til 750
fleire plassar. Det er for lite, og utbygginga vil gå for sakte.
Med dette tempoet – kan statsråden forsikra demente og deira pårørande
at kommunane vert sette i stand til å oppfylla plikta si innan 2020?
Statsråd Bent Høie [11:39:23]: Bakgrunnen for at tilskuddet
ble satt ned, er at pengene ikke ble brukt. Det er en utfordring
hvis vi prioriterer å sette av store beløp i statsbudsjettet til
eldreomsorgen som ikke blir brukt av kommunene. Da er det en dårlig
disponering, og derfor er det viktigere å bruke de pengene som ikke
blir brukt, på andre satsingsforslag, f.eks. det å heve kompetansen
i tjenesten.
Men jeg bruker enhver anledning
til å oppfordre kommunene om å søke om disse midlene. Dessverre
ser vi fortsatt at det er for liten aktivitet i kommunene når det
gjelder å bygge ut dagaktivitetstilbud og bruke den gode, statlige støtteordningen
som er.
Gunvor Eldegard (A) [11:40:05]: Det vil då seia at statsråden
kanskje ikkje trur at det kjem på plass innan 2020 at alle har eit
tilbod i kommunen sin.
Eit anna område, kulturuttrykk,
song og dans, har vist seg å ha ein veldig positiv verknad på menneske
med demens. Song i fellesskap bidreg til glede og trivsel, og det stimulerer
språkevne og forankrar gode minne frå tidlegare år. Doktorgradsarbeidet
til Tone Kvamme konkluderer med at musikkterapi kan ha stor positiv
innverknad hjå demensramma med symptom på depresjon og angst. Lege
og spesialist Audun Myskja har i sin doktorgrad fokusert på bruk
av musikk i eldreomsorga. Han har bl.a. engasjert seg i eit spennande
prosjekt ved Bergen Røde Kors Sykehjem, der musikk er teken i bruk
i stellesituasjonar. Dette viser veldig gode erfaringar med omsyn
til korleis dette roar pasientane og hindrar angst og slike ting.
Trass i det føreslo dagens regjering at me skulle ta vekk Den kulturelle
spaserstokken. Han vert heldigvis ikkje teken vekk, men eg ønskjer
at statsråden kan forsikra at Den kulturelle spaserstokken framleis
er eit tilbod.
Statsråd Bent Høie [11:41:24]: Jeg mener at det er funnet
en god løsning for ordningen knyttet til Den kulturelle spaserstokken,
men det er veldig viktig at ikke representanten setter likhetstegn
mellom Myskjas forskning på musikkterapi og Den kulturelle spaserstokken.
Den kulturelle spaserstokken handler om det å gi kulturelle tilbud. Det
er viktig, og det er bra for livskvaliteten. Musikkterapi handler
om på en profesjonell måte å bruke musikk integrert i behandling
og pleie av og omsorg for mennesker med demens. Derfor har denne
regjeringen valgt å styrke bevilgningene nettopp til musikkterapi
som en etter- og videreutdanning for ansatte i sektoren. Ved siden
av den kulturelle opplevelsen, som er viktig for livskvalitet, som Den
kulturelle spaserstokken bidrar til, handler dette om å bruke musikk
på en profesjonell måte i f.eks. pleie av pasientene, og det krever
noe helt annet. Derfor har denne regjeringen valgt å styrke nettopp
musikkterapi som en utdannelse for å bedre tilbudet på det området.

Kjersti Toppe (Sp) [11:42:42]: «Vedtaket om å etablere ein
genbank i Hardangerfjorden kom etter ein lang dragkamp om ei eige
forskrift om oppdrettsaktivitet i fjorden og ut frå behovet for
å sikre bestand av ville laksefisk i Hardangerfjorden. Genbankprosjektet
har på kort tid vekt eit stort og breitt engasjement for å ta vare
på restane av unike bestand for framtidige generasjonar.
Kva vil regjeringa gjere for å sikre
at den planlagde genbanken kjem på plass, og at innsamlingsarbeidet
kan vidareførast?»
Statsråd Vidar Helgesen [11:43:18]: La meg først si at jeg
setter stor pris på det arbeidet som er gjort lokalt for laksefiskbestandene
i Hardanger. Den typen lokalt engasjement er svært viktig i forvaltningen
av de anadrome laksefiskene.
Når det gjelder den planlagte genbanken
for laksefiskbestander fra Hardanger, ble den omtalt i budsjettproposisjonen
for 2017. Det kom nye kostnadsanslag i 2016 som viste at genbanken
ville koste 66 mill. kr., som er en kostnadsøkning på over 50 pst.
i forhold til tidligere anslag. Fordi prisen var økt så mye, besluttet
regjeringen å ikke bygge genbanken. Ved Stortingets behandling av
budsjettet ble det heller ikke bevilget penger til formålet.
Den 4. april i år behandlet Stortinget
et representantforslag om å ta vare på truede bestander av villaks
og sjøørret i Hardanger. Ved behandlingen forelå det et forslag
fra et mindretall i energi- og miljøkomiteen om å be regjeringen sikre
fullføringen av arbeidet med å etablere en genbank for laksefisk
fra Hardanger. Det forslaget fikk ikke flertall ved avstemningen
i Stortinget.
I 2015 og 2016 er det samlet inn
materiale fra laksefiskbestandene fra Hardanger som kunne være aktuelle
for en genbank. Det innsamlede materialet vil bli tatt vare på på Ims
i Rogaland inntil videre.
Laksefiskbestandene i Hardanger
kommer fortsatt til å være omfattet av det øvrige arbeidet som drives
for å ta vare på villaksen i Norge. I det arbeidet gjennomfører
vi strenge regulereringer i fisket. Vi bruker også store ressurser
på å bekjempe lakseparasitten Gyrodactylus salaris og på kalking
i forsurede vassdrag.
De viktigste påvirkningene på de
ville laksebestandene i dag er lakselus og rømt oppdrettsfisk. Tiltak
og virkemidler på dette feltet er fiskeriministerens ansvarsområde,
og vi har tett dialog om disse utfordringene.

Kjersti Toppe (Sp) [11:45:00]: Det som statsråden seier, er
for så vidt velkjent ut ifrå debatten både ved behandlinga av statsbudsjett
og ved behandlinga av representantforslaget. Men det er framleis
eit stort og godt lokalt engasjement og ein vilje til å oppretta
ein genbank. Det som er det prekære no, er at dersom det ikkje kjem meir
finansiering av prosjektet, vil ein ikkje kunna samla inn meir,
men må avslutta innsamlinga. Da vert det ingen veg tilbake. Kan
statsråden bekrefta at regjeringa har gjort eit fullstendig og endeleg
vedtak i denne saka, slik at det ikkje er håp om å kunna fortsetja
innsamlingane med tanke på å kunna etablera ein genbank?
Statsråd Vidar Helgesen [11:46:07]: Som jeg har vært inne
på, var altså situasjonen at den veldige økningen i kostnadene gjorde
at vi ikke fant rom for genbanken i budsjettet. Siden budsjettforliket,
hvor det heller ikke ble avsatt midler til en genbank, har vi satt
trykk på å få til en midlertidig løsning med oppbevaring av det
innsamlede materialet. Det gir oss et pusterom til å vurdere neste skritt,
men ingen konklusjon er trukket i så måte.
Kjersti Toppe (Sp) [11:46:34]: Det var bra å høyra at ein
har gjort ei mellombels løysing, men poenget er at dersom ein ikkje
snart bestemmer seg, vil det vera vanskeleg å fortsetja fordi ein
ikkje kan fortsetja innsamlinga. Da vil òg arbeidet vera forgjeves.
Ein kan argumentera med kostnadsauke, men det er veldig mykje i
dette landet det er kostnadsauke på. Når vi ser kva ein kan oppnå
med dette prosjektet, er det vel få andre tiltak som hadde monna
i arbeidet med å bevara villfisken i Hardanger. Kva slags andre
tilsvarande tiltak er det statsråden ser føre seg dersom ein ikkje
skal fortsetja arbeidet med å få ein genbank i Hardangerfjorden?
Statsråd Vidar Helgesen [11:47:44]: Jeg legger nå vekt på
å gjennomføre den midlertidige løsningen som vi har funnet for det
materialet som ble samlet inn i 2015 og 2016. Hvis det ikke etableres
en permanent genbank, vil det materialet være forsvunnet for ettertiden.
Men det betyr ikke at vi ikke har en rekke andre tiltak for å forvalte det
ansvaret Norge har for den atlantiske villaksen. Laksefiskbestanden
i Hardanger er omfattet av det øvrige arbeidet vi gjør: strenge
reguleringer i fiske, som jeg har vært inne på, bekjempelse av lakseparasitt,
kalking og ikke minst det nye «trafikklyssystemet» for oppdrettsnæringen,
som skal redusere påvirkningen på de ville laksebestandene.
Lasse Juliussen (A) [11:48:37]:  «Arbeiderpartiet har fremmet
et representantforslag om opprettelse av en tilskuddsordning til
aktivitetsprosjekter for mennesker med hukommelsessvikt og demenssykdommer.
Et godt eksempel på et slikt prosjekt, som viser hvordan frivillighet kan
bidra til aktivitet og livsglede, er HamKams prosjekt Minneballen.
Her brukes fotballinteresse som utgangspunkt for samvær og mimring.
Vil statsråden støtte vårt forslag
for å få i gang flere slike prosjekter?»
Statsråd Bent Høie [11:49:13]: Regjeringen vil styrke tilbudet
til personer med demens. Vi har som mål at mennesker med demens
skal få oppleve å leve i et aktivt fellesskap med andre, og at det
legges til rette for mer både fysisk og sosial aktivitet tilpasset
den enkelte. Jeg er glad for at Arbeiderpartiet deler denne målsettingen.
I arbeidet med Demensplan 2020 fortalte
brukere og pårørende oss at dagtilbud er viktig for å ha et godt
liv med demens. Regjeringen vil fremme et lovforslag som fastsetter
en plikt for kommunene til å tilby et dagaktivitetstilbud til hjemmeboende
med demens, gjeldende fra 1. januar 2020.
I 2012 ble det opprettet en øremerket
tilskuddsordning for å stimulere kommunene til oppbygging av den
typen dagaktivitetstilbud. Prosjekter av den typen Arbeiderpartiet
etterlyser, vil kunne gjennomføres innenfor rammen av denne tilskuddsordningen.
Det er bl.a. gitt tilskudd til prosjekter som har prøvd ut ulike
modeller og ulikt innhold i aktivitetstilbudet. Gjennom andre ordninger
gis det tilskudd til utvikling og utprøving av miljøterapeutiske
metoder, som f.eks. bruk av sang og musikk i behandlingstilbudet.
Tilskuddet har vært utnyttet i mindre
grad enn forutsatt og ønsket. Undersøkelser tyder imidlertid på
at kommunene nå har sterke incentiver til å bygge opp et dagtilbud. Sammenholdt
med den varslede plikten til å tilby et slikt tilbud bør kommunene
ha tilstrekkelige incentiver til å bygge ut dagaktivitetstilbudet
til hjemmeboende personer med demens fram mot 2020. Heller enn å
opprette nye tilskuddsordninger med samme formål ønsker regjeringen
at kommunene skal benytte de ordningene som allerede eksisterer.
Gjennom arbeidet med reformen «Leve
hele livet» vil vi også vurdere tiltak og virkemidler for å sikre
at kommunene lærer raskere av hverandre og gjennomfører endringer
basert på erfaringer med hva som virker, bl.a. for å stimulere til
økt aktivitet og innhold i livet for eldre.
Lasse Juliussen (A) [11:51:13]: Takk for svaret. Det er jo
bra at de mål som Stortinget har satt for demensomsorgen, følges
opp, og at det finnes en ordning. Det er noen bekymringer knyttet
til den, bl.a. at den kun dekker en mindre del av kommunenes totale
kostnader knyttet til både etablering og drift. I tillegg ser vi
at det går sakte med byggingen av nye plasser. Det er også en utfordring at
den ordningen som finnes i dag, kun retter seg mot hjemmeboende
med demens. Vi ser at det er et behov for lett tilgjengelige penger
som kan stimulere til tiltak og aktiviteter som vi vet virker innenfor
f.eks. både kultur og fysisk aktivitet – ikke bare for hjemmeboende,
men ikke minst også for personer i sykehjem og omsorgsboliger.
Spørsmålet er om statsråden ser
at en slik ordning som vi foreslår, ville ha vært viktig i kommunenes
arbeid med å fylle nye dagsentre og dagtilbud med innhold.
Statsråd Bent Høie [11:52:06]: Noe av utfordringen på dette
området er å få kommunene til å ønske å etablere et tilbud som helt
åpenbart er bra for brukerne, for deres pårørende og også for kommunene.
Vi har ulike tilskuddsordninger. Vi har tilskuddsordninger for dagaktivitetstilbud
for hjemmeboende, og så har vi prosjekter rettet inn mot sykehjem.
Kommunene har i utgangspunktet gode
økonomiske incentiver, spesielt når det gjelder hjemmeboende personer med
demens, utover de statlige tilskuddsordningene ved faktisk å etablere
tilbud. Så jeg tror også det er behov for rett og slett å jobbe
mer systematisk med kommunene når det gjelder det å se hvilke tilbud
som faktisk gir god effekt, og å lære av hverandre. Det er nettopp
det som også skal gjøres gjennom reformen Leve hele livet.
Lasse Juliussen (A) [11:53:07]: Når vi ser at ordninger ikke
blir fullt ut benyttet ut fra det som var målsettingen, er det mulig
å stille flere spørsmål, bl.a. om ordningene treffer bra nok, og
om de treffer det behovet som fins.
Jeg viste i mitt første spørsmål
til det prosjektet som HamKam har fått på plass sammen med Nasjonalforeningen
for folkehelsen. HamKam sier selv at de håper å kunne drifte dette
som et varig tiltak, men at prosjektmidlene de har fått fra Nasjonalforeningen,
har vært utløsende. Vi ser at fotballklubber og andre frivillige
aktører fra hele bredden av lag og foreninger kan være viktige samarbeidspartnere
i demensomsorgen. Jeg mener at vårt forslag vil kunne gi kommuner
og fylker et godt verktøy til å stimulere til og utløse den typen
frivillig innsats.
Ser statsråden at det å legge bedre
til rette for samarbeid med frivillige kan være viktig for å nå
de målene som vi har satt for demensomsorgen?
Statsråd Bent Høie [11:54:10]: Jeg er også veldig positiv
til at både Nasjonalforeningen, Extrastiftelsen og andre tilbyr
penger til gode prosjekter. Det er et veldig godt supplement til
de pengene som bevilges til Helsedirektoratet, som de forvalter,
og som kommunene kan søke på. Vi ser også ofte at det gjerne er
penger som treffer andre typer prosjekter enn det den offentlige
tilskuddsordningen gjør. Dette oppleves ofte, spesielt av frivillige
og ideelle aktører, som mer tilgjengelige penger, som det f.eks.
kreves mindre dokumentasjon knyttet til, og som de kan søke på direkte,
mens veldig mye av de pengene som bevilges over statsbudsjettet,
må gå gjennom kommunen som søker.
Jeg har også etterspurt det som
representanten tar opp, som er et veldig godt spørsmål: Er den tilskuddsordningen som
vi har i dag, vanskelig å bruke? Det er et spørsmål jeg har stilt
ofte når jeg har vært ute i kommunene, og svaret som jeg får fra
de kommunene som bruker ordningen, er nei, det er den ikke. Hvis
vi hadde fått innspill på at den var lite tilgjengelig, ville jeg
selvfølgelig ha vært åpen for å få gjort endringer i ordningen.

Tove Karoline Knutsen (A) [11:55:25]: «Regjeringen har fra
2017 foreslått å endre kriteriene for dagens investeringstilskudd
til kun å gjelde prosjekter med netto tilvekst av heldøgns omsorgsplasser.
Dette er vedtatt før regjeringens lovendring om å innføre ventelister,
som skal gi bedre oversikt over behov i sektoren, har trådt i kraft.
Hvordan forsvarer statsråden en
så stor omlegging av investeringstilskuddet når tallgrunnlaget er
usikkert og motviljen er så stor både i fagmiljøene og i kommunesektoren?»
Statsråd Bent Høie [11:55:56]: Regjeringen foreslo i statsbudsjettet
for 2017 en omlegging av investeringstilskuddet fra 2021 til kun
å omfatte plasser som gir netto tilvekst. Dette sluttet Stortinget
seg til i budsjettbehandlingen før jul. De tre siste årene har regjeringen
prioritert en høyere sats og en høyere ramme for investeringstilskudd
enn hva tidligere regjeringer har gjort, og i disse årene har det
vært høy aktivitet fra kommunenes side. Mange uhensiktsmessige plasser
er byttet ut og renovert gjennom handlingsplan for eldreomsorg og
gjennom investeringstilskuddet til heldøgns omsorgsplasser.
Det har imidlertid vært et problem
at vi ikke har hatt nok kunnskap om behovene framover, om kommunenes planer
og om tilstanden til eksisterende bygg. Regjeringen har derfor i
samarbeid med KS tatt initiativ til en rekke utredninger for å få
ny og oppdatert kunnskap, og vi har nå et bedre kunnskapsgrunnlag
å fatte beslutninger på enn tidligere.
Utredningene som er gjort, sannsynliggjør
at det er behov for flere plasser i årene som kommer. Dette må vi
ta hensyn til gjennom virkemiddelapparatet vi har tilgjengelig.
Derfor foreslo regjeringen å legge om ordningen fra 2021, noe også
Stortinget har vedtatt. Selv om kommunene siden 1997 har kunnet
søke om midler til renovering og utskifting, er det vedtatt en overgangsordning
for årene 2017–2020. I denne perioden kan det også søkes om investeringstilskudd
til renovering og utskifting av eksisterende bygningsmasse.
Men når overgangsperioden er slutt,
mener regjeringen det er viktigst at de nasjonale virkemidlene stimulerer
til at det bygges flere plasser, i tråd med at også behovene da
i veldig stor grad tiltar. Fra 2021 må kommunene bruke den ordinære
rammen til oppgradering og vedlikehold, som de får gjennom inntektssystemet.
Regjeringen lytter til kommunenes
innspill, vurderer behovene og følger situasjonen utover i 2017
nøye. Samtidig må vi erkjenne at tilskuddet må brukes til å dekke
brukernes behov. Det må bety at vi må få flere heldøgns plasser
for omsorg, og det er også det investeringstilskuddet skal stimulere
til. Kommunene har nå en overgangsperiode, men fra og med 2021 må
også statens virkemidler rettes inn på at kommunene dekker den reelle
økningen i behov som kommer i årene framover. Og landets eldre,
de som blir eldre i Norge i årene framover, har ikke tid til Arbeiderpartiets
vente-og-se-holdning i eldrepolitikken.
Tove Karoline Knutsen (A) [11:58:28]: Forskerne har litt
ulike svar på hva vi egentlig trenger, vi som nå begynner å bli
gamle. Vi trenger antagelig et mye større mangfold av tilbud enn
det regjeringa legger opp til. Jeg har lyst til å minne om at for
en stund siden ble Kristiansand kåret til den beste eldrekommunen
blant de fem største byene i landet. Det er en kommune som bruker minst
av sine omsorgspenger til sykehjemsplasser, men langt mer til andre
typer gode tiltak. Så det er viktig å tenke mangfold.
Fra investeringstilskuddet ble innført
i 2008 og fram til 2015 sto det faktisk nøkkelferdig 7 700 nye og
renoverte plasser. Det er det veldig viktig å notere seg. Så gikk
det litt trått for investeringstilskuddet. Hvis jeg skal være ærlig,
og hvis vi skal bruke litt god hoderegning, må man vel kunne si
at man kan hilse tilbake til Erna Solbergs tid som kommunalminister.
Men det var en annen ting som skjedde da. I den stillstanden som
var i kommunene, kom det altså bare 1 690 nye årsverk i pleie og
omsorg, mens det kom 22 000 nye på rød-grønn vakt. Kan statsråden
fortelle hvor mange nye årsverk som har kommet i pleie og omsorg
per år på hans vakt?
Statsråd Bent Høie [11:59:40]: Når det gjelder det siste
spørsmålet, må jeg ta det på hukommelsen, men jeg tror at de siste
KOSTRA-tallene for 2016 tilsvarer noe i overkant av 2 000 flere
bare det siste året. Vi ser også at kommunene har fått betydelig
bedre kommuneøkonomi under denne regjeringen og prioriterer ikke
minst pleie- og omsorgssektoren, både på investeringssiden og når
det gjelder å ansette flere, flere årsverk.
Så er jeg helt enig med representanten
i at det er behov for mer mangfold. Jeg er også helt enig med dem
som sier at flere eldre kommer til å bo hjemme lenger – det er jeg veldig
glad for – ikke minst som følge av omsorgsteknologi. Men jeg advarer
veldig sterkt mot en forestilling om at når vi blir så mange flere
eldre og lever så mye lenger, vil det føre til en reduksjon i behovet
for heldøgns pleie og omsorg. Nei, det kommer til å være et stort
behov for økt antall heldøgns pleie- og omsorgsplasser i årene framover. Selv
om veksten kommer til å være mindre, kommer det til å være en betydelig
vekst hvis vi tenker på mangfoldet.
Tove Karoline Knutsen (A) [12:00:47]: Der er vi faktisk enige.
Vi har behov for flere plasser. Men vi har også behov for folk som
jobber i sektoren, og vi har behov for mange andre typer løsninger.
Jeg er dessverre redd for at statsråden og denne regjeringa ikke
ser på de andre løsningene.
De tallene jeg har fått fra Helse-
og omsorgsdepartementet og fra Statistisk sentralbyrå, tyder på
at det er rundt 1 400 nye årsverk per år på helseministerens vakt.
Hvis det er flere, er det bra, men det er likevel langt under den
årsverksveksten som vi hadde på rød-grønn vakt. Så har vi altså
fått statlig finansiering av eldreomsorgen, en omlegging av investeringstilskuddet
– tiltak som har fått det glatte lag fra statsrådens egne partifeller
– kutt i dagaktivitetstilskuddet og det at man ville fjerne Den
kulturelle spaserstokken. Da tenker jeg: Er det ikke litt kleint
og en liten fallitterklæring at statsråden klokka fem på tolv –
to minutter på tolv – plutselig ikke har oppe en eldrereform som skal
ha dette innholdet som han så langt har sagt nei til? Det syns jeg
er merkelig.
Statsråd Bent Høie [12:01:49]: Det er helt feil. Reformen
Leve hele livet, som bygger på erfaringene fra bl.a. min hjemkommune,
Stavanger, som er styrt av Høyre, Fremskrittspartiet, Kristelig
Folkeparti og Venstre, viser nettopp hvilke muligheter som ligger
der for å kunne gi mer innhold i dagene. Fundamentet for den reformen
er mye av det som er gjennomført til nå. Det handler om at vi har
innført lovfestet rett til heldøgns pleie og omsorg, krevd at kommunene
fører ventelister – mot Arbeiderpartiets stemmer. Vi har også kommet
med en kommunal helsetjenestelov som stiller krav til kompetanse
– mot Arbeiderpartiets stemmer. Vi stiller strengere krav til at kommunen
bygger ut flere plasser, noe som Arbeiderpartiet er imot. Vi har
dessuten gjort en rekke tiltak for å heve kvaliteten – kompetanseløft,
innføring av kommunalt kvalitetsregister og innført nasjonale kvalitetsindikatorer
på dette området.
Fra representanten
Ingvild Kjerkol til helse- og omsorgsministeren:
«Regjeringen startet for et år siden forsøkene
med såkalt «statlig finansiering» av eldreomsorgen i 6 kommuner.
Et stort antall kommuner hadde før dette trukket seg fra forsøket,
blant annet fordi man mente at man ville tape økonomisk på å delta.
Hvordan er de gjenværende kommunene
fulgt opp av regjeringen gjennom dette året, og kan statsråden redegjøre
for status for prøveprosjektet så langt?»
Presidenten: Dette
spørsmålet er trukket tilbake.
Torgeir Micaelsen (A) [12:03:06]: «Regjeringen har brukt
uforholdsmessig mye tid, ressurser og verdifull kompetanse på å
foreslå, utrede og innføre systemer som ikke gir eldre et bedre
tilbud. Det kan synes som om regjeringen hovedsakelig har brukt
tiden sin på skrivebordsreformer. Først nå hører vi statsråden snakke
om at han skal lytte til kommunene gjennom innspill til en reform som
ennå ikke har hørt startskuddet.
Mener statsråden han driver god
eldrepolitikk når han stadig går på tvers av faglige råd, kommuners
innspill og eldres ønsker?»
Statsråd Bent Høie [12:03:36]: Regjeringen har tatt svært
mange grep som vil gi bedre tjenester til eldre. Vi har forsterket
de økonomiske virkemidlene til kompetanseutvikling og er i gang
med en storstilt satsing for å heve kompetansen i de kommunale helse-
og omsorgstjenestene. Vi utdanner flere ledere og stiller tydeligere
krav til ledelse. Vi har styrket investeringstilskuddet til heldøgns omsorgsplasser
betydelig. Vi har laget en egen demensplan, som er utviklet i et
tett samarbeid med mennesker som har demens, og deres nærmeste.
Vi arbeider med å innføre en trygghetsstandard for sykehjem, noe
som er under utprøving. Vi stiller krav om en legemiddelgjennomgang
for alle beboere på sykehjem. Vi har innført rett til sykehjemsplass
eller tilsvarende bolig og redusert egenandelen for dem som mot
sin vilje blir plassert på dobbeltrom.
Denne regjeringen har satset målrettet
på å øke kapasiteten, kompetansen og kvaliteten, og det har vært
helt nødvendig å få på plass disse endringene før vi nå går i gang med
en kvalitetsreform i tjenestene til eldre. Mange eldre opplever
store forskjeller i helse, mestring, trivsel og trygghet, og vi
vet at kvaliteten på tjenestene varierer mellom kommunene og innad
i kommunene. Mange steder fører sen hjelp og mangelfulle tjenester
til at sykdommer og plager forverres, og at alderdommen blir tung
og vanskelig å mestre for de eldre og ikke minst for pårørende.
Vi har derfor satt i gang arbeidet
med en reform hvor målet er at eldre skal få hjelp til å mestre
hele livet, at pårørende skal slippe å slite seg ut, og at ansatte
skal kunne bruke sin kompetanse. Vi skal finne verktøyene som fungerer
i praksis, og sørge for at de blir tatt i bruk i hele landet, og
vi griper fatt i de områdene der det dessverre oftest svikter: mat,
aktivitet og felleskap, helsehjelp og det å ha tjenester som henger
sammen. «Leve hele livet» er derfor en reform som blir til i samarbeid
med dem som trenger tjenestene, dem som yter tjenestene, og dem
som er ansvarlige for tjenestene. Vi har erkjent at vi ikke kan
viske ut kvalitetsforskjeller og legge planer bare på et skrivebord i
hovedstaden. Derfor skal vi ut i landet og lytte til dem som har
skoen på.
Slik skal pasientens og pårørendes
helse- og omsorgstjeneste bli en realitet, gjennom en kvalitetsreform
for eldre. Jeg er veldig glad for å høre at Arbeiderpartiet er veldig
enig i denne reformen. Det lover bra for at regjeringen også i neste
periode skal ha bred støtte for å gjennomføre reformen.
Torgeir Micaelsen (A) [12:06:02]: Det som er bra med både
svaret fra statsråden og den politiske debatten om eldreomsorg,
er at det ser ut til å være enighet om et par forhold. En lang rekke
av disse forslagene som statsråden her henviser til, har helt tverrpolitisk
tilslutning, noe som bygger på planverk fra forrige periode, og
som har fått enstemmig oppslutning her i Stortinget. Det er veldig
bra.
Det andre som det ser ut til at
både Arbeiderpartiet og Høyre har oppdaget med årene, er hvor systematisk
forskjell det er på kvaliteten mellom kommuner som i utgangspunktet
har ganske like forutsetninger for å levere god eldreomsorg, og
at det ikke ser ut til å være noe en-til-en-svar når det gjelder
f.eks. ressursinnsats kontra opplevd kvalitet.
Derfor tok vi til orde for å gjøre
noe med dette allerede for to år siden, men erkjente at vi fra Stortingets
side ikke kan igangsette arbeidet med en stor eldrehelsereform.
Det er det regjeringen som må gjøre. Derfor er det grunn til på nytt
å stille spørsmål om hvorfor det nå helt på slutten av denne perioden
igangsettes et arbeid som er i tråd med det Arbeiderpartiet tenker.
Statsråd Bent Høie [12:07:06]: Grunnen til at den kom på
dette tidspunktet, er at det er et riktig tidspunkt. Som jeg sa
i mitt svar, og som jeg også har svart flere andre av Arbeiderpartiets
representanter i dag, er mye av fundamentet for denne reformen lagt
tidligere i denne regjeringsperioden.
Det er f.eks. først nå vi får på
plass et kvalitetsregister for de kommunale helse- og omsorgstjenestene.
Det er et arbeid som vi måtte starte på da vi kom inn i regjeringskontorene,
og jeg tror representanten er klar over hvor mye tid og arbeid det
krever å etablere den typen kvalitetsregister for en sektor som
ikke har hatt det før. Vi har etablert nasjonale kvalitetsindikatorer.
Men ikke minst handler det om tidspunkt
– et tidspunkt der vi har utdannet nok ledere i sektoren, slik at
de har den nødvendige endringsledelseskompetansen. Og med den takten
som vi  nå har når vi utdanner ledere i denne sektoren, vil nettopp
implementeringstidspunktet være et veldig godt tidspunkt, for da
har kommunene mange personer som har vært igjennom en lederutdannelse
og står klar til å ta imot denne typen reform.
Torgeir Micaelsen (A) [12:08:13]: Det var mye bra i det svaret,
men det er helt nytt for meg at det er disse programmene for lederutvikling,
som for øvrig er veldig bra, som har stoppet regjeringen med å sette
i gang arbeidet for bedre eldrehelse i løpet av de siste fire årene.
Jeg mener vel også at hvis man ser
tilbake på tidsbruken til Høyre–Fremskrittsparti-regjeringen, gikk
den f.eks. til et stort lovarbeid hvor man fikk igjennom i Stortinget
at man som pleietrengende pasient på sine eldre dager skulle ha
rett til sykehjemsplass. Problemet var bare at man allerede hadde
en rett til sykehjemsplass, og hele lovarbeidet ble sterkt kritisert
i en omfattende høringsrunde. Når man i tillegg har brukt masse
tid, penger og ressurser på å utrede ulike varianter for statliggjøring
av eldreomsorgen, noe som knapt en eneste kommune har vært interessert
i å være med på, så har man – med all respekt – også brukt tiden
på mye som ikke har vært veldig pasientrettet eller bedre for norsk
eldreomsorg. Jeg står fast ved det.
Mener statsråden at tidsbruken har
vært riktig?
Statsråd Bent Høie [12:09:18]: Ja, tidsbruken har vært riktig,
og den har vært fornuftig. Det kan være at det virker overraskende
for representanten at det er et poeng f.eks. å ha latt ordningen
med utdanning av ledere i sektoren fungere i noen år før en kommer
med en sånn reform. Men dette er noen av de erfaringene som vi bl.a.
har fra reformene som Arbeiderpartiet igangsatte overfor kommunene,
f.eks. Samhandlingsreformen, som var en reform som kommunene ikke
var godt nok forberedt på, og som mange kommuner har måttet slite
med ettervirkningene av i lang tid, rett og slett fordi det ble
brukt for liten tid på å sette kommunene i stand til å ta imot reformen
og gjennomføre de forventningene som reformen skapte. Den feilen
ønsker ikke denne regjeringen å gjenta, og det er bl.a. en av grunnene
til at denne reformen kom på et riktig tidspunkt og skal bli gjennomført,
etter det som er vår vurdering, på en riktig måte.
Marianne Aasen (A) [12:10:20]: «Som Norsk Sykepleierforbund
viser til, er det stor sykepleiermangel, og vi står i fare for å
mangle 30 000 sykepleiere innen 20 år. Samtidig har søkertallene
til utdanning gått opp med 2,7 prosent, og det er totalt 3 566 flere
søkere enn i 2016, ifølge Samordna opptak. Likevel foreslo Høyre–Fremskrittsparti-regjeringen
ingen flere studieplasser i statsbudsjettet for 2017.
Hvordan vil statsråden da sikre
nok sykepleiere i eldreomsorgen?»
Statsråd Torbjørn Røe Isaksen [12:11:13]: Tilgang på tilstrekkelig
og kompetent personell er en forutsetning for gode og trygge helse-
og omsorgstjenester. Som kunnskapsminister samarbeider jeg tett
med helse- og omsorgsministeren for å få dette til. Fremtidige personell-
og kompetanseutfordringer i helse- og omsorgstjenestene – også når
det gjelder sykepleiere – kan ikke møtes bare med enkelttiltak,
men må møtes med flere tiltak samtidig. Da spiller både utdanningskapasitet,
gjennomføring, rekruttering, innovasjon, oppgavedeling, organisering
og en rekke andre faktorer inn.
Dette er sentrale temaer både i
primærhelsemeldingen, Meld. St. 26 for 2014–2015, Fremtidens primærhelsetjeneste,
og i Nasjonal helse- og sykehusplan, Meld. St. 11 for 2015–2016.
Meldingene omtaler endrede og økende personell- og kompetansebehov
også når det gjelder sykepleiere, og det fremmes tiltak for å møte
behovene. God ledelse, kompetansehevende tiltak og muligheter til
videreutdanning er viktig for å rekruttere og beholde sykepleiere i
de kommunale helse- og omsorgstjenestene. Regjeringen satser på
dette i arbeidet med å få flere til å velge slike jobber, og dette
er løftet frem i nevnte stortingsmeldinger.
Jeg vil også fremheve at det er
særdeles viktig at kommunene følger opp sitt ansvar for å tilrettelegge
for god praksis. Det gir mange fordeler for kommunene å ta imot og
veilede sykepleierstudenter i praksis. Gjennom relevante prosjektoppgaver
forberedes studentene på sitt kommende yrke, ansatte i kommunesektoren
blir oppdatert og stimulert til faglig refleksjon, og de får tilgang
til bredere fagmiljøer ved utdanningsinstitusjonene. Dermed øker også
muligheten for å utvikle fag- og forskningssamarbeid og innovasjon.
Samlet sett kan dette bidra til økt kompetanse og bedre kvalitet
i de kommunale helse- og omsorgstjenestene. Positive erfaringer
fra praksisstudier vil også kunne bidra til rekruttering av arbeidskraft
gjennom at kommunene kan motivere sykepleierstudenter til å søke jobb
hos dem når de er ferdig utdannet.
Regjeringen har i årets statsbudsjett
satt av om lag 1,2 mrd. kr til tiltak i Kompetanseløft 2020, som
er regjeringens plan for rekruttering, kompetanse- og fagutvikling i
de kommunale helse- og omsorgstjenestene frem mot 2020. Kompetanseløft
2020 omfatter i budsjettåret 2017 over 50 tiltak, fordelt på seks
strategier. Vi har økt bevilgningene til videre- og etterutdanning
av ansatte i de kommunale omsorgstjenestene. I dette ligger også
økt bevilgning til den nasjonale lederutdanningen for primærhelsetjenesten,
slik at det fra høsten 2016 var 160 ledere som begynte på dette
studiet. Vi trenger ledere som vet hvor skoen trykker, som vet å
etterspørre ansatte med riktig kompetanse, og som organiserer arbeidet
godt.
Når det gjelder opptak til sykepleierutdanningen,
som er en del av dette rekrutteringsarbeidet, er det heller ikke der
slik at det blir færre utdannede. Opptaket har økt siden 2010, og
hvis man ser på tallene f.eks. fra 2010 til 2016, har de gått fra
4 885 til 5 422. Antallet som har fullført denne utdanningen, har
også økt, med omtrent 20 pst. fra 2010 – fra 3 179 til 3 784 i 2016.
Det går med andre ord i riktig retning.
Marianne Aasen (A) [12:14:06]: Her fikk vi høre om mange
gode tiltak som gjøres for å bedre kvaliteten når det gjelder sykepleie
som fag, hva vi kan gjøre i kommunene, og hva som kan gjøres på
utdanningsinstitusjonene våre, osv. Men det jeg spurte om, var hvordan
vi skal øke antall personer som faktisk jobber som sykepleiere,
utover dem vi har i dag. Det synes jeg ikke statsråden svarte noe
på. Vi trenger flere sykepleiere. Vi trenger ikke bare bedre kvalitet,
men også flere sykepleiere. I likhet med en del andre områder hvor
det er større behov for kompetanse i arbeidsmarkedet, for at flere
tar fagskole, har det ikke kommet flere studieplasser. Det er så
vidt det har kommet noen studieplasser innen IKT, hvor vi trenger
massivt mange flere studieplasser. Der har det heller ikke blitt
lagt fram noe fra regjeringen – svært få plasser sammenliknet med
behovet. Hvorfor vil ikke regjeringen etablere flere studieplasser?
Statsråd Torbjørn Røe Isaksen [12:15:08]: Regjeringen er
for å etablere flere studieplasser og har også gjort det. På helseområdet
er det f.eks. aktuelt med studieplasser innenfor helseteknologi,
som vi har bevilget penger til. Men den største diskusjonen med
Arbeiderpartiet om studieplasser har vært at Arbeiderpartiet i hvert
fall tilsynelatende har ønsket å bruke det som en slags motkonjunkturpolitikk.
Det mener jeg har vært en dårlig idé og en dårlig politikk, for
det er først og fremst nye arbeidsplasser man trenger.
Når det gjelder det som er spørsmålet,
er mitt poeng at hvis man ser på tallene, har det ikke vært en negativ
utvikling. Snarere er det både flere sykepleiere som blir tatt opp på
studiene, altså studenter, og flere kandidater, med en økning på
20 pst. fra 2010 til i dag. Det er også slik at fremtidens rekrutteringsutfordringer,
som jeg redegjorde for, ikke bare kan løses gjennom å øke antall
studieplasser. Og helt til slutt er det selvfølgelig sånn at hvert
eneste år når vi skal sette sammen statsbudsjettet, vurderer vi
behovet for flere studieplasser – og det kommer vi til å gjøre også
i år.
Marianne Aasen (A) [12:16:11]: Hvorfor Arbeiderpartiet fremmer
forslag om flere studieplasser, har åpenbart statsråd Røe Isaksen
bedre svar på enn oss, tror han – at det handler om motkonjunkturpolitikk.
Det handler om et behov. Statsråden kan jo spørre Sykepleierforbundet
eller IKT-Norge om det handler om motkonjunkturpolitikk for dem.
Nei, det gjør ikke det. Det handler om at det er ledige jobber som
må besettes av fagfolk. Det er derfor vi må øke antall studieplasser
også. Det er primærårsaken. I tillegg er det faktisk et veldig godt
tiltak når det er så høy ledighet blant folk under 30 år, og når
det attpåtil er sånn at sykepleierstudiet er blant de ti mest populære
studiene i Norge. Man ville lett klare å fylle opp mange studieplasser
med svært kompetente studenter. Det er riktig at det økes, men det
er ikke i nærheten av behovet. Så fortsatt står spørsmålet ubesvart:
Hvorfor gjør ikke regjeringen mer for å mette behovet vi har framover,
ved å utdanne nok sykepleiere?
Statsråd Torbjørn Røe Isaksen [12:17:13]: Jeg mente ikke
at økningen av studieplasser i seg selv er en motkonjunkturpolitikk.
Mitt inntrykk etter å ha møtt dette flere ganger i løpet av denne
stortingsperioden er at Arbeiderpartiet i hvert fall tidligere,
da arbeidsledigheten var på vei opp – nå er den jo på vei ned –
var veldig opptatt av det som et motkonjunkturtiltak. La nå det
ligge, for nå er det sykepleierstudentene vi snakker om.
Det enkle og kompliserte svaret
er at regjeringen har brukt mest ressurser på andre rekrutteringstiltak
som er viktig i helsevesenet og for den kommunale helse- og omsorgstjenesten.
Det er viktig for oss at når vi ser på tallene, går det i riktig
retning – det blir flere sykepleierstudenter. Så er spørsmålet:
Hvorfor har vi ikke lagt det frem tidligere? Nei, det er fordi vi
har hatt andre prioriteringer som også har vært viktige innenfor
helse og omsorg, innenfor helse og kunnskap, men i fremtidige budsjetter
vurderer vi hvert eneste år – også fordi vi vet at det er et stort
behov – om vi trenger flere studieplasser, både innenfor IKT og innenfor
sykepleierstudiet.
Freddy de Ruiter (A) [12:18:30]: «Ny pleiepengeordning blir
en forbedring for mange, men noen får det betydelig vanskeligere.
Foreldre til utviklingshemmet ungdom over 18 år, som tidligere har
hatt rett til pleiepenger når ungdommen har blitt alvorlig eller
kritisk syk, mister nå denne retten. Dette gjelder få familier,
men de rammes hardt. Det framstår som en uforståelig endring.
Hvordan vil statsråden sikre at
disse familiene ikke får enda flere belastninger som en konsekvens
av denne innstrammingen?»
Statsråd Anniken Hauglie [12:19:02] Jeg er glad for at representanten
er enig i at regjeringens forslag til ny pleiepengeordning blir
en forbedring for de aller fleste. Det var det også stor enighet
om her på Stortinget for et par uker siden da det ble vedtatt ny
ordning.
I dag er ordningen preget av et
komplisert regelverk med mange krevende skjønnsvilkår og unntak.
Det gjør det vanskelig å forstå for pårørende og utfordrende å saksbehandle
for forvaltningen. I ny ordning ønsket vi derfor å forenkle regelverket,
samtidig som vi ønsket å utvide ordningen slik at vi kunne innlemme
flere foreldre og deres syke barn.
Et av grepene var å slå sammen to
ulike bestemmelser, der den ene hadde en aldersgrense på 12 år,
og den andre hadde en aldersgrense på 18 år. Vi mente det var riktig
at foreldrene skulle få pleiepenger så lenge barnet anses som barn
etter folketrygdloven, og foreslo derfor en generell øvre aldersgrense
på 18 år. Det er en betydelig utvidelse.
Når barn fyller 18 år, regnes de
som voksne og får selvstendige rettigheter i folketrygden som voksne.
Dette gjelder for funksjonshemmede som for funksjonsfriske. Når en
person fyller 18 år, vil vedkommende kunne få egen livsoppholdsytelse
fra staten, som f.eks. uføretrygd, som skal sikre at personen kan
få dekket sine nødvendige behov. Videre kan hjelpestønad ytes til
varig syke personer med særskilt tilsyns- og pleiebehov, slik at
disse kan få etablert privat pleie. Det gjelder selv om personen
bor hjemme hos foreldre etter fylte 18 år. Vi foreslo derfor å oppheve
dagens unntaksregel om at det kan gis pleiepenger til foreldre til
hjemmeboende psykisk utviklingshemmede over 18 år i de perioder
de har en svært alvorlig sykdom.
Jeg vil påpeke at det er et kommunalt
hovedansvar å tilby nødvendige helse- og omsorgstjenester til familier
med store omsorgsforpliktelser. Den gruppen representanten omtaler,
vil være kronisk funksjonshemmet og ha varige behov, også etter
fylte 18 år. Disse familiene vil ha god tid til å planlegge og etablere
et samarbeid med det kommunale hjelpe- og tjenesteapparatet, også
om hvordan akutte situasjoner skal håndteres. Jeg har tillit til
at kommunene og sykehusene i samarbeid med pårørende kan håndtere dette.
Jeg vil også påpeke at vi nå inkluderer
varig syke barn i pleiepengeordningen. Disse er i dag inne bare
i snevre unntakstilfeller. Det er en stor utvidelse og vil komme mange
familier med utviklingshemmede personer til gode.
Freddy de Ruiter (A) [12:21:31]: Dette er en liten gruppe,
men det er familier som allerede har det veldig tøft. Mange av disse
barna – for det er kanskje det en må kalle dem selv om de har fylt
18 år – kan ikke klare å gjøre seg forstått. De er svært avhengig
av noen som faktisk forstår dem. Da er det ikke bare å trylle fram
mennesker som kan klare det.
Hvem skal følge disse barna når
de blir over 18 år, hvis foreldrene mister pleiepengerettigheter
i lovverket? Blir det da kun opp til hver enkelt kommune å sørge
for det? Ser ikke statsråden at den innstrammingen er uheldig og vil
ramme disse familiene, og ikke minst brukerne, som er i en helt
annen kategori enn andre syke ungdommer på 18 år som selv kan snakke
sin sak, mens dette er ungdom som er helt avhengig av nære pårørende
som kan bidra i en ekstra vanskelig situasjon?
Statsråd Anniken Hauglie [12:22:37]: Pleiepenger vil i framtiden,
som i dag, være en midlertidig inntektssikring for yrkesaktive foreldre
som skal pleie sine syke barn. I tillegg til det har vi hjelpestønad
og den kommunale omsorgsstønaden.
Det er et kommunalt ansvar i dag
å sørge for gode og forsvarlige tjenester til sine innbyggere. Omsorgsstønad
er nevnt. I tillegg kan kommunene også ha andre ordninger, hvor
de sammen med familiene lager et opplegg rundt familiene. Det kan
være andre behov for dem over 18 år som bor hjemme, enn for dem
som bor i institusjon. De som bor i institusjon, kan også få hjelp
av andre. Samtidig vil det veldig ofte være slik at det kan være
bra for barn over 18 år å ha med seg sin familie. Jeg har tillit
til at kommunene sammen med foreldrene og sykehusene vil kunne finne gode
løsninger for de familiene det gjelder.
Freddy de Ruiter (A) [12:23:42]: Jeg er ikke sikker på om
jeg deler den tilliten når en ser hvordan systemet faktisk fungerer
i dag. Det fungerer veldig tilfeldig, og dette er svært utsatte
familier. Dessuten er hjelpestønad en stønad som familien får fram
til barnet blir 18 år. Da bortfaller hjelpestønaden. Omsorgsstønad,
eller det som tidligere ble kalt omsorgslønn, er svært vilkårlig
fra kommune til kommune, så det er heller ikke noen sikring i så måte.
Jeg forstår at det har vært behov
for forenkling. Jeg anerkjenner at det har vært en forbedring av
pleiepengeordningen, men spørsmålet er om statsråden vil følge denne
utviklingen nøye og se om disse familiene får en ekstra byrde og
et ekstra problem når ungdommene deres kanskje skal legges inn på
sykehus og ikke klarer å gjøre seg forstått. Vil statsråden følge
dette nøye?
Statsråd Anniken Hauglie [12:24:43]: Jeg merker meg at representanten
ikke levner kommunene mye tillit. Jeg velger å ha tillit til at
kommunene vil finne gode løsninger sammen med familiene.
Men til det konkrete spørsmålet
om statsråden vil følge med på dette: Ja, det er åpenbart at vi
må følge med på det. Vi gjennomfører nå en stor reform innenfor
pleiepengordningen, hvor vi innlemmer mer enn dobbelt så mange brukere
– anslagvis 9 000 flere brukere enn det som er i dagens ordning.
Vi dobler budsjettet og gjennomfører betydelige forenklinger og
forbedringer, også ved at vi lemper på sykdomskravet. At vi skal
følge med på ordningen, er åpenbart. Det er viktig at vi også passer
på at ikke reformen har utilsiktede konsekvenser. Den endringen
som representanten tar opp, vil selvfølgelig være en av de tingene man
vil måtte se på.
Rigmor Aasrud (A) [12:25:36]: «Regjeringspartienes stortingsrepresentanter
har flere ganger forsikret om at regjeringen vil ordne opp slik
at utbetalingsinformasjon fra Nav sendes i posten til dem som har
behov for det. Fortsatt får vi meldinger om at dette ikke er gjennomført.
Hvorfor har ikke statsråden oppfylt
disse løftene?»
Statsråd Anniken Hauglie [12:25:59]: Ja, jeg har ved flere
anledninger svart både muntlig og skriftlig på spørsmål fra Stortinget
om Navs praksis hva gjelder de månedlige utbetalingsmeldingene til
pensjonistene. I mine svar har jeg lagt vekt på at alle vedtak og
nye opplysninger som er å betrakte som viktige meldinger i henhold
til eForvaltningsforskriften, fortsatt skal sendes skriftlig til personer
som ikke er digitale brukere, eller som har reservert seg mot å
motta digital post. Månedlige utbetalingsmeldinger som ikke inneholder
ny informasjon sammenliknet med foregående måneds utbetalingsmelding,
anses derimot ikke å være en viktig melding som krever at meldingen
sendes som post til dem som har reservert seg eller ikke er digitale
brukere. Arbeids- og velferdsetaten vil imidlertid alltid sende
melding dersom ytelsen endrer seg utover reguleringer og satsendringer,
og vil fortsatt sende årsoppgaven til brukerne. Har brukerne reservert
seg mot digital post, vil de få årsoppgaven og slike meldinger om endringer
i posten.
De som ikke har pc, elektronisk
identifikasjon eller kompetanse til selv å logge seg inn på Ditt
Nav, kan henvende seg til NAV Kontaktsenter og få disse utbetalingsopplysningene
lest opp. I spesielle tilfeller kan brukere fortsatt ha behov for
å dokumentere inntektsopplysninger. I slike tilfeller kan brukeren
også be om utskrift av utbetalingsmeldingen. Som jeg svarte representanten
Erlend Wiborg 29. mars i år, vil veilederen ved NAV Kontaktsenter sammen
med den som ringer, vurdere om det er behov for en utskrift i det
enkelte tilfellet. Slike behov vil f.eks. være om brukeren har behov
for dokumentasjon til en lånesøknad, eller for å klage ved mulige
feilutbetalinger.
Jeg har bedt Arbeids- og velferdsetaten
om å opptre smidig overfor dem som henvender seg til NAV Kontaktsenter.
Dette har arbeids- og velferdsdirektøren forsikret meg om at de
vil være, og jeg har ingen indikasjoner på at det ikke følges i
praksis. Erfaringen så langt er at det er relativt få som nå ber
om å få disse opplysningene tilsendt skriftlig. Det var relativt
mange henvendelser da dette var nytt, men nå er henvendelsene tilbake
igjen på om lag normalt nivå, dvs. hvordan det var før endringen
ble gjort.

Rigmor Aasrud (A) [12:28:09]: Takk for svaret. Det var jo
ikke mye nytt i det svaret som statsråden nå ga. Jeg regner med
at når den nevnte representanten Wiborg i sine leserinnlegg skriver
at Fremskrittspartiet er klare på at Nav må vise fleksibilitet overfor
sine brukere som spør etter utskrift om sine pensjoner – det er
faktisk mange som trenger jevnlig brev i posten for å føle trygghet
for at de får den pensjonen de skal ha – betyr det svaret statsråden
nå gir, at dersom man som pensjonist ønsker å få et brev i posten
hver måned, vil man kunne få det. Hvis ikke er det jo feilopplysninger
som blir gitt i de leserbrevene som representanten Wiborg sender
ut. Da er et spørsmål til Hauglie: Vil statsråden bidra til at det
er en enhetlig oppfatning mellom Fremskrittspartiets representanter
i Stortinget som har ansvaret for dette, og statsråden?
Statsråd Anniken Hauglie [12:29:07]: Som jeg har sagt, både
i det forrige svaret og i tidligere svar, har jeg vært opptatt av
at Nav skal vise fleksibilitet særlig innledningsvis, når dette
er nytt og oppfattes som nytt blant mange av Navs brukere. Som jeg
også har sagt, skal Nav fortsatt sende skriftlig informasjon når
informasjonen endrer seg. Når det er den samme informasjonen måned
etter måned, vil det ikke sendes ut skriftlig. Det er da man kan
ta kontakt med NAV Kontaktsenter og få den opplest. Dersom man må
ha det skriftlig fordi man skal søke om lån eller annet, kan man
også få den printet ut.
Etter det jeg har fått opplyst av
direktoratet, har ikke Nav systemer hvor man kan tilby utskrift
løpende til enkeltpersoner. Enten gjelder det ingen, eller så gjelder
det alle. Det betyr at en endring, slik at man skal kunne få løpende
utskrifter uansett, vil innebære at alle må få det. Datasystemene
må da i så fall gjøres om, og det må bevilges i hvert fall 30 mill. kr
for å rette det opp.
Derfor har jeg vært opptatt av at
man skal få informasjonen når det er nye opplysninger, men når det
er den samme informasjonen måned etter måned, må man ta kontakt
med Nav for å få det lest opp.
Rigmor Aasrud (A) [12:30:17]: Da er systemene viktigere enn
menneskene, skjønner jeg. Men jeg skjønner ikke helt hva statsråden
legger i den avgrensningen som gjøres for når man kan få denne ytelsen
på papir. Flertallet i Stortinget sa at man «understreker viktigheten
av at alle sikres tilstrekkelig informasjon om ytelse og utbetalinger».
Nå var riktignok ikke Arbeiderpartiet med i det flertallet, men
flertallet, bl.a. statsrådens eget parti, skrev det i merknad. Men
nå er det statsråden som definerer at det som er viktig informasjon
og grunnlag for å få ytelsen skriftlig, er en lånesøknad, men den
enkelte persons trygghet for at man får dette, settes til side.
Mener statsråden at statsråden har bedre forståelse av hva en pensjonist
trenger, enn f.eks. pensjonistforeningene, som mener at dette er
helt feil?
Statsråd Anniken Hauglie [12:31:21]: Som jeg sa i mitt første
svar, ser vi nå at antall henvendelser til NAV Kontaktsenter er
på om lag samme nivå som det var før man gjorde dette. Så mye kan
også tyde på at nå som dette har blitt mer kjent og man har fått
mer informasjon om hva som gjelder og ikke gjelder, har det beroliget
mange pensjonister.
Hva som er å anse som en viktig
melding, er definert i eForvaltningsforskriften § 9 – det handler
om enkeltvedtak og forhåndsvarsel etter forvaltningsloven, andre
meldinger som har betydning for vedkommendes rettsstilling, og meldinger
som det av andre grunner er av særlig betydning å sikre at vedkommende
mottar.
De trygdeslippene som vi diskuterer
nå, er de trygdeslippene hvor samme informasjon blir sendt ut måned
etter måned, hvor det ikke er noen endringer i det som står. Fortsatt
skal man få informasjon når det er nye opplysninger, åpenbart, da
er det jo andre opplysninger, og da må man få beskjed om det, eller
f.eks. årsoppgaven, som også mange vil være opptatt av. Men når
det ikke er endring i informasjonen, vil man som hovedregel ikke
sende ut det. Det kan man få via NAV Kontaktsenter.
Sveinung Rotevatn (V) [12:32:44]: «På vegne av ein filmprodusent
har eit dansk advokatfirma sendt ut krav til norske forbrukarar
dei mistenker har sett film via fildelingssider. Forbrukerrådet
meiner kravet framstår som grunnlaust, og ber folk sjå bort frå
både brev og krav. Selskapet har gått til sak for å få utlevert
identiteten til rundt 12 000 IP-adresser frå ulike nettleverandørar,
noko domstolen har løyve til med heimel i åndsverklova.
Meiner statsråden at lova nyttast
på tenlegt vis?»
Statsråd Linda C. Hofstad Helleland [12:33:18]: Reglene som
skal hindre ulovlig nedlasting og deling av opphavsrettslig beskyttet
materiale på internett, ble innført i åndsverkloven i 2013. Bakgrunnen
var at ulovlig nedlasting har påført dem som skaper og utøver kunst,
betydelige økonomiske tap.
I loven er det lagt inn strenge
vilkår for utlevering av abonnementsopplysninger samt innført sikkerhetsmekanismer
slik at disse sakene skal få en forsvarlig saksbehandling. Det er
domstolene som etter en interesseavveining skal vurdere om internettilbyderne
skal pålegges å utlevere identiteten til en abonnent. Utgangspunktet
er at abonnementet kan knyttes til en IP-adresse som har blitt brukt
i forbindelse med ulovlig nedlasting av åndsverk, som regel film.
For at identiteten skal kunne utleveres,
må domstolen finne at hensynene som taler for utlevering, veier
tyngre enn hensynet til taushetsplikten. Ved vurderingen skal retten
avveie hensynet til abonnenten mot rettighetshavers interesse av
å få tilgang til de opplysningene, sett hen til inngrepets grovhet,
omfang og skadevirkninger. I tillegg skal Nkom, Nasjonal kommunikasjonsmyndighet,
i forkant av rettens avgjørelse ta stilling til om tilbyderen skal
fritas fra taushetsplikten.
Det er altså strenge vilkår som
det er lagt til domstolene å vurdere. Den konkrete saken som representanten
Rotevatn viser til, er fortsatt til behandling i rettssystemet,
og derfor finner jeg det ikke naturlig å kommentere den saken så
lenge den ikke er endelig avgjort. Høyesterett har imidlertid nylig,
i en annen sak, vurdert spørsmålet om utlevering av abonnementsinformasjon.
I Høyesteretts kjennelse av 26. april ble identiteten til åtte IP-adresser
som kunne knyttes til fildeling av én enkelt film, ikke utlevert
rettighetshaveren. Bakgrunnen for det var at omfanget av krenkelsen
og krenkelsene ikke tilfredsstilte lovens krav til utlevering. Derfor
mener jeg at Høyesteretts avgjørelse viser at loven balanserer de
ulike interessene på en fornuftig måte.

Sveinung Rotevatn (V) [12:35:44]: Eg er kjend med den orskurden
frå Høgsterett som statsråden viser til, og eg er glad for han.
Eg har også i og for seg forståing for at statsråden vegrar seg
for å kommentere ei konkret sak som framleis verserer i rettsvesenet.
Samtidig er dette ikkje noko nytt. Det har vore ei rekkje eksempel
på saker dei siste åra der ulike rettshavarar har fått lov av retten
til å sende krav, og det er tusenvis som mottek desse krava. Mange
av krava er utforma på ein måte som gjer forbrukarar redde og i
tvil om kva rettar dei har.
Som statsråden sa, er eit av føremåla
bak den opninga som vart gjeve i åndsverklova, at ein skal gå etter
det ein kunne kalle dei store fiskane, altså folk som driv kommersiell
fildeling i stor skala osv. Men det som er heilt opplagt, er at
ein her går etter veldig mange som opplagt ikkje er i kategorien
«store fiskar». Har ikkje statsråden eit syn på om det er ei praktisering
av lova som ho meiner er føremålstenleg?
Statsråd Linda C. Hofstad Helleland [12:36:48]: Jo, det har
jeg, og det mener jeg også at vi vektlegger i den nye åndsverkloven
som nå er til behandling i Stortinget. Jeg ser frem til at vi skal
debattere og behandle før sommeren nettopp det som representanten
Rotevatn er inne på, at det er de store, som systematisk og åpenbart
med forsett gjør det, loven er ment å skulle ramme – ikke de små,
der det kanskje også er enkelte som ikke helt vet hva de faktisk
gjør. Jeg mener at listen skal ligge svært høyt for å ta i bruk
såpass drastiske virkemidler som vi får høre om her. Derfor mener
jeg at Høyesteretts avgjørelse viser at loven klarer å balansere
det på en god måte, og den kjennelsen som nå er kommet fra Høyesterett,
vil derfor også være med på å danne rettspraksis på dette området.
Sveinung Rotevatn (V) [12:37:57]: Eg er glad for det siste
svaret. No meiner eg at statsråden er tydeleg og – etter mitt syn
– tydeleg i riktig retning. Ikkje minst er det eit viktig poeng
å ha med seg her at det er mange som ikkje alltid veit at dei gjer
noko ulovleg.
Men eg vil følgje eit siste spor,
som også kjenneteiknar den saka eg tek utgangspunkt i her. Det er
at dei krava det her er snakk om, blir fremja frå Danmark og ikkje
frå Noreg. Ein ting som er vesentleg med det, er at det i åndsverklova
er krav om at ein skal varsle personvernmyndigheitene før ein går
til innsamling av IP-adresser – i vårt tilfelle er det Datatilsynet.
Det kravet skal sikre at norske myndigheiter kan føre nødvendig
tilsyn med aktørar som behandlar sensitiv personinformasjon, noko
som IP-adresser absolutt er. Det kravet omgår ein når ein rettar
denne typen krav frå eit anna land enn Noreg.
Då er spørsmålet: Korleis vil statsråden
hindre – eller forsøkje å hindre, i alle fall – at ein omgår viktige
personopplysningskrav på den måten?
Statsråd Linda C. Hofstad Helleland [12:38:59]: Representanten
Rotevatn stiller et veldig relevant spørsmål, som jeg ikke tror
det er siste gang vi er vitne til. Vi kan ikke ha det slik at alle
som bor innenfor Norges grenser, skal forholde seg til den strenge
personlovgivningen vår, mens aktører fra utlandet skal kunne omgå
den. Derfor kommer jeg til å se nærmere på den problemstillingen og
den aktuelle saken som blir tatt opp. Nå venter jeg på denne saken
og på at en eventuell dom skal bli rettskraftig, men dette er helt
klart problematikk som jeg er sikker på at vi kommer til å se mer
av, og som vi fra politisk side derfor er nødt til å gå nærmere
inn i.
Hege Haukeland Liadal (A) [12:39:58]: Jeg tillater meg å
stille følgende spørsmål til kulturministeren:
«Sangsolistene ved Den Norske Opera &
Ballett er bekymret for framtiden i forbindelse med at ledelsen
ønsker korttidskontrakter for framtidige sangsolister. I 2016 inngikk
sangsolistene en avtale om ikke å øke antall fast ansatte pga. den
økonomiske situasjonen. Nå brukes argumentet kunstneriske hensyn.
Hva mener statsråden om at Den Norske
Opera & Ballett ønsker mer bruk av midlertidige stillinger i
Norges største musikk- og scenekunstinstitusjon?»
Statsråd Linda C. Hofstad Helleland [12:40:40]: Den Norske
Opera & Ballett skal presentere opera, ballett og konserter
av høyeste kunstneriske kvalitet. Jeg forstår at det høye kravet
til kunstnerisk kvalitet og behovet for fleksibilitet i programmeringen
gjør at dette spørsmålet blir reist i en institusjon som Operaen.
I et prestasjonsmiljø som det Operaen representerer, forventer vi
at hver eneste oppsetning og forestilling skal være av ypperste kvalitet.
Spørsmålet om faste og midlertidige
ansettelser er forhold som reguleres i tariffavtale, og er dermed
en sak mellom partene lokalt i Operaen. Departementet forutsetter, både
som eier og tilskuddsyter, at Operaen opererer i samsvar med gjeldende
lover og forskrifter, også de lover og regler som gjelder for arbeidslivet.
Jeg har full tillit til styret og
ledelsen i Operaen og at de som en ansvarlig arbeidsgiver behandler
spørsmålet om midlertidige ansatte på en skikkelig måte.
Hege Haukeland Liadal (A) [12:41:52]: Jeg hører antydninger
til at statsråden har tillit til at styre og ledelse ivaretar tariffavtale
og avtaler mellom partene. Men det er grunn til å påpeke at de signalene
ledelsen har uttrykt, ikke er i tråd med den særavtalen som i dag
finnes. Adgangen til midlertidige ansettelser er nettopp på grunn
av antallet faste stillinger. Konsekvensen av å bryte dette er at
arbeidsmiljøloven da vil være gjeldende.
Ser og skjønner kulturministeren
alvoret i situasjonen?
Statsråd Linda C. Hofstad Helleland [12:42:58]: Jeg registrerer
selvsagt og følger nøye med på at det er en viss uro ved Den Norske
Opera & Ballett. Jeg har full tillit til styret og ledelsens
arbeid med å rekruttere nye ledere som kan bidra til at det fortsatt
skal formidles opera og ballett av høy kvalitet og til et bredt
publikum.
Så håper jeg representanten Liadal
har forståelse for at jeg som ansvarlig statsråd ikke kan gå inn
i enkeltsaker som handler om forhold som reguleres i tariffavtaler,
heller ikke enkeltsaker som er en sak mellom partene lokalt.
Vi er fra Kulturdepartementets side
opptatt av at Den Norske Opera & Ballett følger de lover og
regler som er, og vi har også tillit til styrets evne til å legge
strategien og retningen videre for institusjonen.
Hege Haukeland Liadal (A) [12:44:09]: Det er grunn til å
stille spørsmålet en gang til. Skjønner statsråden at det ligger
et premiss for å kunne benytte seg av åremålsstillinger i den avtalen
som man forholder seg til per i dag, det vil si minimum 15 faste
stillinger for i det hele tatt å kunne benytte seg av åremålsstillinger?
Skjønner statsråden at dette er et brudd på dagens avtale, og at
alternativet er å ansette alle i faste stillinger? Det vil bety mange
flere enn 15.
Statsråd Linda C. Hofstad Helleland [12:44:55]: Jeg må gjenta
svaret mitt. Det er styrets ansvar å sørge for en forsvarlig organisering
av virksomheten, jamfør aksjeloven. Departementet, eller jeg som
minister, verken vil eller skal legge føringer for den interne organiseringen
av Operaen. Vi går ikke inn i enkeltsaker som handler om forhold
som reguleres i tariffavtalen, og dette er en sak som er opp til
partene lokalt.
Geir Jørgen Bekkevold (KrF) [12:45:36]: Jeg tillater meg
å stille følgende spørsmål til kulturministeren:
«Kulturdepartementet har i mange år kommunisert
at de kommer til å legge fram forslag om å forandre loven som regulerer
pensjonen til ballettdansere og operasangere ved Den Norske Opera
& Ballett (operapensjonsloven). I fjor vår ble det presentert
noen parametere for det nye systemet, men det ble ikke lagt fram
en helhetlig modell.
Hvordan er fremdriften i Kulturdepartementets
arbeid med ny operapensjonslov?»
Statsråd Linda C. Hofstad Helleland [12:46:12]: Den økonomiske
situasjonen for Den Norske Opera & Ballett er svært anstrengt.
Det skyldes i all hovedsak de økonomiske belastningene som følger
av operapensjonsloven. Det må utvikles bærekraftige pensjonsordninger
i Operaen. Det krever at dagens operapensjonslov avvikles.
Kulturdepartementet har over lengre
tid arbeidet med et forslag til endring av operapensjonsloven. Det
er et komplisert arbeid, som tar tid. Onsdag i forrige uke ble Operaens
ledelse og arbeidstakerorganisasjonene orientert om hovedlinjene
i forslaget som departementet jobber med.
Departementet ønsker å erstatte
dagens operapensjonslov med en ordning som sikrer de kunstneriske
utøverne flerårig støtte til omstilling når de når aldersgrensen
for pliktig fratreden. Detaljene i en slik ny ordning bør i størst mulig
grad avtales lokalt mellom partene.
Jeg håper på god dialog i arbeidet
med Operaens ledelse og arbeidstakerorganisasjonene om det vi ser
på som helt nødvendige endringer i et pensjonsopplegg som ikke er
bærekraftig for Operaens økonomi.
Geir Jørgen Bekkevold (KrF) [12:47:29]: Takk for svaret.
Det som forundrer meg lite grann,
er at regjeringen også har satt ned et annet utvalg, som ser på
pensjonen for alle som har særpensjonsavtaler. Det som forundrer
meg, er at man ikke har kunnet ta operapensjonsloven og de som har
særavtaler i forbindelse med den, inn i det samme arbeidet. Man
velger altså å behandle operasangere og ballettdansere for seg.
Hva er grunnen til at man ikke har kunnet se dette i sammenheng
med alle de andre som nå er under vurdering når det gjelder særpensjonsavtaler?
Statsråd Linda C. Hofstad Helleland [12:48:08]: Det er fordi
– som jeg også sa i mitt svar – dette er et arbeid som tar lang
tid. Det er en god stund siden dette arbeidet ble satt i gang. Regjeringen
mener at det er et helt nødvendig arbeid som ble satt i gang, fordi
vi ikke kan forsvare å opprettholde et særskilt pensjonsopplegg
for de kunstnerisk ansatte i Operaen som innebærer en pensjonsalder
som faktisk ligger 31, 20 og 16 år under det arbeidsmiljøloven i
dag setter som øvre aldersgrense, nemlig 72 år.
Forslaget handler om å legge til
rette for at kunstnerne kan gå over i annet arbeid etter en karriere
i Operaen, i stedet for å motta pensjon livet ut ved oppnådd aldersgrense. Vi
snakker om særaldersgrense på 41 år for dansere, 52 år for sangsolister
og 56 år for korsangere.
Geir Jørgen Bekkevold (KrF) [12:49:03]: Jeg er fullstendig
klar over at pensjonsutgiftene ved Den Norske Opera & Ballett
har vært og er en krevende sak. Men samtidig handler dette også
om å ivareta noen som faktisk har valgt å gjøre dette til sitt livsverk
– og gått inn i dette under det pensjonsregimet som har vært fram
til nå.
I sitt første svar refererte kulturministeren
til et møte som hadde vært med Operaens ledelse og arbeidstakerorganisasjonene.
Kan hun si litt om hva denne overgangsperioden handler om? Og hvor
lenge vil man ha en slik overgangsperiode?
Statsråd Linda C. Hofstad Helleland [12:49:54]: Vi har hatt
noen møter med de berørte – vi har jo jobbet en tid med dette forslaget
– og vi har invitert partene til å komme med sitt syn på saken før
vi ferdigstiller høringsnotatet. Høringsnotatet tar vi sikte på
å sende ut om ikke så altfor lenge. Der vil vi komme tilbake til
detaljene. Men det er riktig at vi er nødt til å komme med en erstatning,
som et omstillingstilskudd, når de når aldersgrense for pliktig
fratreden, når vi faser ut pensjonsordningen slik den er i dag.
Jeg skjønner at det skaper usikkerhet.
Det er derfor jeg synes det er helt nødvendig at vi, når vi har
startet på dette arbeidet – som var for en god stund siden – fortsetter
det, i dialog med partene, og at dette er noe vi får avklart, slik at
det ikke blir altfor lang tid med usikkerhet for dem som berøres.
Jan Bøhler (A) [12:51:23]: Jeg vil gjerne stille følgende
spørsmål til justis- og beredskapsministeren:
«I tiårene etter den kalde krigens dager
har vurderingen av behovet for raskt tilgjengelige tilfluktsrom
forandret seg, og mye av kapasiteten som fins, vil det ta noe tid
å klargjøre. Men i dagens situasjon med terror og alternativ krigføring
vil trusselbildet mot sivilbefolkningen kunne handle om angrep med
giftige gasser, virus, radioaktiv stråling med mer, og angrepene
vil kunne komme raskt og uten forvarsel.
I hvilken grad anser statsråden
at byområder som Oslo og andre har en god og egnet beredskap når
det gjelder tilfluktsrom?»
Statsråd Per-Willy Amundsen [12:52:03]: I Meld. St. 39 for
2003–2004 fremgår det bl.a.:
«Tilfluktsrom skal fortsatt være
en del av den beskyttelse samfunnet skal kunne gi borgerne. Eksisterende
tilfluktsrom skal vedlikeholdes. Sivilforsvaret skal gjennomføre
tilsyn med tilfluktsrom for å sikre at disse holder en tilfredsstillende
standard.»
Tilfluktsrom er permanente beskyttelsesrom
som skal verne befolkningen mot skader, primært ved væpnet konflikt.
Et moderne samfunn har behov for sivile beskyttelsestiltak. Eksisterende
tilfluktsrom skal derfor opprettholdes og vedlikeholdes. Det er
nedfelt i sivilbeskyttelsesloven av 2010, hvor bl.a. følgende tre
beskyttelsestiltak fremgår: varsling av befolkningen, evakuering
av sivilbefolkningen i krig eller når krig truer, og offentlig og
private tilfluktsrom for beskyttelse av sivilbefolkningen. Disse
tiltakene anses nødvendig under en væpnet konflikt. Tiltakene utgjør
en god beskyttelse for sivilbefolkningen, gitt tilstrekkelig varslingstid.
Det finnes heller ingen andre alternativ som kan erstatte de nåværende
tiltakene og samtidig gi en tilsvarende beskyttelsesgrad.
Selv om beskyttelsestiltakene primært
er for væpnet konflikt, altså krig, kan det oppstå kriser og situasjoner hvor
man kan tenke seg at det er behov for denne type beskyttelsestiltak.
I motsetning til væpnet konflikt vil et eventuelt terroranslag med
bruk av giftige gasser, virus, radioaktiv stråling m.m. sannsynligvis
ikke bli varslet på forhånd. De aller fleste tilfluktsrom benyttes
i det daglige til annen virksomhet som lagring og lignende med fastsatt krav
til klargjøringstid. Tilfluktsrommene vil derfor være vanskelig
å ta i bruk ved hendelser som inntrer uten varsel. Et terrorangrep
i fredstid krever umiddelbar beskyttelse av befolkningen. I disse
situasjonene er også sivilbefolkningen utsatt fordi vi erfaringsmessig
har sett at denne type trusselaktører kan rette angrep direkte mot
sivile mål.
NATO understreker at sivil beredskap,
krisehåndtering og robuste samfunnskritiske funksjoner er en forutsetning for
det enkelte lands og dermed alliansens samlede beredskap og forsvar.
NATO har vedtatt en rekke grunnleggende forventninger til medlemsstatene.
I alle kriser skal landene sørge for å kunne opprettholde en fungerende
nasjonal kriseledelse, håndtere mange skadde og forflytting av mennesker,
sikre mat, vann og energiforsyning og sikre kommunikasjon og transportsystemer.
Regjeringen har derfor etablert et program for videreutvikling av
totalforsvaret og samfunnets motstandsdyktighet. En mer utfordrende
sikkerhetspolitisk situasjon betyr at de som skal sikre samfunnet,
trenger bedre verktøy i verktøykassen.

Jan Bøhler (A) [12:55:22]: Jeg takker statsråden for svaret.
Det kan være mange resonnementer rundt overgangene mellom en tradisjonell
væpnet konflikt og det vi vil kunne se av stater som f.eks. bruker
terror som sin form for krig i framtiden, og andre terrororganisasjoner. Så
Den diskusjonen er omfattende, men jeg vil begrense meg nå – vi
har ganske kort tid – til å gå på hva som er status i forhold til
lovverket, som også statsråden refererer til.
I konseptutredningen som Direktoratet
for sivil beredskap gjorde om Sivilforsvaret i 2016, heter det i
konklusjonen at:
«Tilfluktsrom har i praksis ikke
vært håndtert som et beskyttelsestiltak på lang tid. Nye tilfluktsrom
har ikke blitt bygget, og de eksisterende har en uavklart status.»
Det står også at man trenger en
beredskapsstyrke for å kunne ta i bruk anleggene, og den finnes
ikke, og det står også at de private som har ansvar for størstedelen
av tilfluktsrommene, sjelden er klar over dette ansvaret og hva det
innebærer. Så den situasjonen som beskrives, er ganske dramatisk
i denne konseptutredningen. Jeg vil spørre statsråden om han er
enig i at situasjonen er alvorlig når det gjelder statusen på tilfluktsrommene.
Statsråd Per-Willy Amundsen [12:56:40]: Norge har i dag 25 000
tilfluktsrom med plass til om lag 2,5 millioner mennesker. Disse
er fordelt på ca. 300 000 plasser i offentlige tilfluktsrom og ca.
2,2 millioner plasser i private tilfluktsrom. Det er riktig at man
etter lovendringer i 1998 ikke lenger har krav til at alle nybygg over
en viss størrelse skal ha tilfluktsrom. Det ble endret på slutten
av 1990-tallet. Så er det selvfølgelig sånn at den sikkerhetssituasjonen
man ser for seg, og de endringene som har skjedd rundt oss, tilsier
at man kanskje må ha en ny gjennomgang av forholdene for norske
tilfluktsrom, men igjen er det viktig for meg å understreke at i
det trusselbildet, når vi snakker om den type terrorhandlinger,
vil tilfluktsrom ikke være det best egnede instrumentet, men det
er viktig at vi uansett har et godt tilbud på tilfluktsromsiden.
Jan Bøhler (A) [12:57:54]: Jeg takker for tilleggssvaret
også. Det er mange ting som kan sies om mulige situasjoner opp mot
en terrorhendelse, hvor tilfluktsrommenes rolle kan aktualiseres,
og jeg nevnte stater som bruker terror. Jeg tror vi kan få se mange
alternative former for krigføring i framtiden, hvor tilfluktsrommenes
relevans kan bli større. Det som er situasjonen i dag, er at 80 pst. av
de tilfluktsrommene for 2,5 millioner mennesker som statsråden nevnte,
håndteres av private. Det står i denne konseptutredningen at de
sjelden er klar over sitt ansvar for å utstyre dem, vedlikeholde
dem og kunne klargjøre dem osv. Vi ser det f.eks. her i Oslo, hvor
Stortinget stasjon, Nationaltheatret stasjon, Grønland stasjon er
de store hovedtilfluktsrommene i sentrum. Spørsmålet er: Hvordan
skal vi sørge for at de er utstyrt for å møte angrep med gass, med
virus, med kjernefysiske våpen og for å kunne ta imot store deler
av befolkningen på kortest mulig tid? Det er jo ikke et poeng å
fastslå at det skal ta lang tid å klargjøre dem.
Statsråd Per-Willy Amundsen [12:59:08]: Etter gjeldende forskrift
fra 1995 fremgår det at eier og bruker av tilfluktsrommet skal holde
rommet ved like og ha ansvar for at det klargjøres til bruk ved
beredskap.
Kontroller i perioden 2008 til 2012
avdekket mangelfullt vedlikehold ved flere tilfluktsrom, men – og
det er viktig å understreke – det viste også at rom som brukes aktivt
i fredstid, er i god stand. Så det er et sammensatt bilde. De senere
årene har det vært rimelig stor pågang fra private for å få lagt
ned tilfluktsrom, men jeg kan sikre representanten at DSB ved Sivilforsvaret,
som forvalter systemet, har lagt til grunn en streng praksis. Derfor
er også få tilfluktsrom lagt ned, men det er selvfølgelig nødvendig
å se nærmere på forholdene for en del av tilfluktsrommene, nettopp
fordi at sikkerhetssituasjonen har endret seg.
Presidenten: Det
ser ikke ut som representanten er kommet, men vi venter litt.
Ettersom representanten nå er kommet,
går vi til spørsmålet, fra representanten Lene Vågslid til justis-
og beredskapsminister Per-Willy Amundsen. Presidenten gjør oppmerksom
på at representantene er pliktige til å være til stede når spørsmålet
skal stilles.
Lene Vågslid (A) [13:00:57]: Beklagar så mykje, president.
Det skal ikkje gjenta seg.
«På Notodden jobbes det med spennende planer
for etablering av overgangsboliger i forbindelse med tilbakeføring
etter soning. Overgangsbolig i Telemark står høyt på prioriteringslista
i kapasitetsplanen, jf. Meld. St. 12 (2014–2015) Utviklingsplan
for kapasitet i kriminalomsorgen. Justiskomiteen har i budsjettet
for 2017 skrevet en positiv merknad om Notodden-modellen og det
gode arbeidet som er i gang.
Hva er status for arbeidet med å
etablere flere overgangsboliger?»
Statsråd Per-Willy Amundsen [13:01:39]: Regjeringen jobber
med å øke soningskapasiteten i Norge og har gjort dette gjennom
hele regjeringsperioden.
Overgangsboligene er fengsler med
lavere sikkerhetsnivå. De er et særskilt rehabiliteringstiltak for
innsatte som har behov for botrening eller sosial trening, planlegging
av løslatelse, nettverksarbeid mv. som ikke kan tilbys gjennom straffegjennomføring
i ordinært fengsel. Soning i overgangsbolig kombineres med frigang,
hvor innsatte på dagtid har sysselsetting i form av enten arbeid
eller utdanning ute i samfunnet. Kriminalomsorgen har i dag åtte overgangsboliger
fordelt rundt i landet. Meld. St. 12 for 2014–2015, Utviklingsplan
for kapasitet i kriminalomsorgen, la frem prognoser som viser et
langsiktig behov for økt kapasitet tilsvarende 1 000 nye plasser
innen 2040, og at 550 av disse må være etablert innen 2020.
Det er gjennomført kvalitetssikrende
konseptvalgutredninger for Østlands-området inklusiv Telemark og
for Agder-fylkene. Det er først og fremst behov for å utvide kapasitet
med høy sikkerhet. I 2015 ble det bevilget penger til å etablere
41 nye lukkede fengselsplasser og én egen ungdomsenhet med inntil
fire plasser. Det er bevilget penger til utvidelse ved Ullersmo
fengsel og ved Indre Østfold fengsel avdeling Eidsberg, med henholdsvis
96 og 85 plasser.
Dette er nødvendig for å erstatte
deler av Oslo fengsel som må legges ned. Disse plassene står ferdig
i juni 2017. Det er bevilget penger i 2016 og 2017 til prosjektering
av nytt fengsel i Agder med til sammen 300 plasser. Regjeringen
vil fortsette arbeidet med sikte på å utvide norsk fengselskapasitet
for å unngå at soningskøene øker igjen, og at kriminalomsorgen kan
stille et tilstrekkelig antall varetektsplasser til disposisjon
for politiet.
Vi må se på behovet for fengselsplasser
i et nasjonalt perspektiv og ut fra faglige vurderinger. I den sammenheng
vil også flere overgangsboliger bli vurdert, men som nevnt er det
altså behov for å øke kapasiteten for plasser med høy sikkerhet.
Regjeringen vil derfor komme tilbake til prioritering av tiltak,
bevilgningsbehov og fremdrift i forbindelse med de årlige budsjettprosessene.
Lene Vågslid (A) [13:04:25]: Eg takkar for svaret. På Notodden
og i Telemark har me over ein lang periode jobba med å utvikle ein
modell for overgangsbustader. Justis- og beredskapsministeren kjenner
nok også til Notodden-modellen og at det skjer mykje spennande på
Notodden når det gjeld innsatsen til bedrifter og kommunen, som
kunne betydd mykje for innsette som er ferdige med soning, og som
skal tilbake til samfunnet.
Eg skjønar at justis- og beredskapsministeren
ikkje kan kommentere saka konkret, men meiner justis- og beredskapsministeren
at det arbeidet som er gjort, f. eks. på Notodden, vil vere eit
godt grunnlag og eit viktig utgangspunkt for rammer rundt etablering
av overgangsbustader?
Statsråd Per-Willy Amundsen [13:05:14]: Notodden-modellen,
som representanten Vågslid viser til, er absolutt verdt å se nærmere
på, noe også komiteen i merknads form har vist til. Jeg mener dette
er noe vi absolutt bør kunne vurdere i det videre arbeidet.
Departementet skal i det videre
arbeidet med å utvikle kriminalomsorgen vurdere ulike samarbeidsmodeller,
ulike organisatoriske løsninger hvor nettopp målet er å legge best
mulig til rette for tilbakeføring gjennom god og mulig straffegjennomføring.
Som nevnt vil regjeringen komme tilbake til prioritering av tiltak,
bevilgningsbehov og fremdrift. Vi vil selvfølgelig også se på denne
modellen i den sammenhengen og komme tilbake til Stortinget på egnet måte.
Lene Vågslid (A) [13:06:18]: Takk for svaret. Eg synest det
er veldig positivt at justis- og beredskapsministeren seier at dei
ynskjer å vurdere dette. Som eg sa i spørsmålet mitt, er Telemark
nemnt i kapasitetsplanen, og det finst sikkert ulike, gode lokasjonar
for nye overgangsbustader. Men for Arbeidarpartiet er det veldig
viktig at me legg godt til rette for at ein blir mindre kriminell
når ein kjem ut av fengsel, enn då ein kom inn i fengsel. Slik sett
er det behov for fleire overgangsbustader.
Justis- og beredskapsministeren
seier han ynskjer å kome tilbake til Stortinget med dette. Har justis-
og beredskapsministeren eit tidsperspektiv på det?
Statsråd Per-Willy Amundsen [13:06:59]: Det er klart at i
forbindelse med de ordinære budsjettene vil også dette være berørt.
Jeg deler representanten Vågslids syn på at det er et viktig, prioritert
tiltak å legge til rette for tilbakeføring til samfunnet. Det er
også noe regjeringen har prioritert og tatt på alvor. Vi har flere
tiltak som skal bidra til nettopp dette. Det er bevilget 12 mill. kr
i inneværende budsjett for 2017 til å etablere tre nye enheter for
behandling av rusproblemer i fengsel. Ordningen skal gi innsatte rusbehandling
i fengsel og gode overganger til videre behandling etter løslatelse.
Regjeringen har også sørget for 10 mill. kr slik at flere innsatte
kan overføres til behandlingsinstitusjon under soning, og regjeringen
har sørget for bevilgninger slik at narkotikaprogram med domstolskontroll
har blitt utvidet og nå er et landsdekkende tilbud. I det hele tatt
er dette noe regjeringen har tatt på alvor, og som vi gjennom tiltak
viser gjennomføringskraft på.
Presidenten: Dermed
er sak nr. 2 ferdigbehandlet.
Referat
Presidenten: Det
foreligger ikke noe referat. Dermed er sakene på dagens kart ferdigbehandlet.
Forlanger noen ordet før møtet heves?
– Møtet er hevet.

Møtet hevet kl. 13.09.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no