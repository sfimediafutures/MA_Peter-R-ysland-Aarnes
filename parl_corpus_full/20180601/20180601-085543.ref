
﻿
Dato: 01.06.2018
President: Tone Wilhelmsen
Trøen
Innhold

President: Tone Wilhelmsen
Trøen
Presidenten: Følgende
innkalte vararepresentanter tar nå sete:
For Vest-Agder fylke: Mathias Bernander
For Akershus fylke: Anne Kristine Linnestad og
Kjartan Berland
For Møre og Romsdal fylke: Anders
Riise
For Telemark fylke: Emilie Schäffer
Til representantenes orientering vil presidenten meddele
at i Stortingets vedtatte møteplan for neste uke er fredag 8. juni
plenumsfri.
Innstilling
fra familie- og kulturkomiteen om Representantforslag fra stortingsrepresentantene
Freddy André Øvstegård og Nicholas Wilkinson om å legge ned Kringkastingsrådet (Innst. 304 S (2017–2018),
jf. Dokument 8:162 S (2017–2018))
Presidenten: Etter
ønske fra familie- og kulturkomiteen vil presidenten foreslå at
taletiden blir begrenset til 5 minutter til hver partigruppe og
5 minutter til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til inntil
fem replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Kristin Ørmen Johnsen (H) [09:01:39] (komiteens leder og
ordfører for saken): Først vil jeg takke SV, som har fremmet forslaget.
Forslaget har ikke framkalt stor debatt i komiteen, og de fleste
i komiteen – bortsett fra SV – er enige om at forslaget forskutterer
ny kringkastingslov. Kulturdepartementet har fått to anmodningsvedtak
som de skal jobbe med. Det er å avgrense Kringkastingsrådets mandat
og foreslå endring i oppnevnelse av medlemmer til Kringkastingsrådet.
De har også fått et anmodningsvedtak som går ut på å utrede alternative
modeller for publikums klageadgang og kontakt med NRK.
I høringen til komiteen var det ulike
meninger. Jeg vil kanskje framheve at Norsk Journalistlag var veldig
opptatt av å avvikle rådet. Samtidig har en statlig finansiert allmennkringkasting
også et oppdrag i å ta imot henvendelser fra publikum, noe som går
utenfor det man kan kalle redaktørplakaten. Vi oppfatter at når
Stortinget skal ta stilling til ny lov, får vi en grundig gjennomgang
av hvordan Kringkastingsrådet skal organiseres.
Vi har fått en helt ny digital verden.
Tidligere kom gjerne brev inn til rådet, så har vi gått over til
mail, og nå er mange meninger som kanskje kunne gått til rådet,
å finne på sosiale medier. Det er noe med å ha et råd og en organisering
av rådet som tar i seg denne digitale nye verden vi lever i.
Vi ser betenkelighetene som SV påpeker,
og vi er opptatt av den redaksjonelle friheten Kringkastingsrådet skal
ha. Medeiere skal ikke blande seg inn, verken i dagligdagse journalistiske
valg eller i programområder. Men NRK er først og fremst for lisensbetalerne,
de er i en annen situasjon enn de andre mediene og har en særstilling
og et samfunnsoppdrag, og da trenger vi et klageorgan som har legitimitet
i befolkningen.
Som sagt innebærer den digitale hverdagen
nye kanaler for publikum, og vi må utrede dette mer. Derfor slutter
vi oss foreløpig ikke til forslaget som SV kommer med her, men avventer
departementets utredning, som vil komme til Stortinget.
Kristian Torve (A) [09:05:20]: NRKs sterke og viktige posisjon
som aktør for å sikre demokratiske, sosiale og kulturelle behov
i Norge er udiskutabel. Stortinget har sagt at NRK skal være redaksjonelt
uavhengig og formidle et balansert nyhets-, kultur- og underholdningstilbud.
Da må vi også handle deretter for å sikre at prinsippene vi har
slått fast, bl.a. i NRK-plakaten, står seg også framover. Klarer
vi det, bidrar vi til å sikre NRKs legitimitet og tillit ute blant
folk.
Det er også fint å kunne lese en
rekke brukerundersøkelser som viser at publikum generelt har stor
tillit til NRK og opplever at de redaksjonelle vurderingene de tar,
er balanserte og i tråd med gode presseetiske prinsipper – selv
om enkelte stortingsrepresentanter dessverre forsøker å spre en
annen oppfatning av NRK.
En samlet stortingskomité ba regjeringen
allerede i 2016 om å gjøre noe med forholdene som representantforslaget
fra SV tar opp, nemlig å ivareta NRKs posisjon som redaksjonelt
uavhengig, men også sikre at publikum får sagt sin mening om innholdet.
Det arbeidet har regjeringen snart brukt tre år på. Da forventer
i hvert fall Arbeiderpartiet at lovforslaget som er varslet å komme til
Stortinget i juni, i det minste kvitterer ut anmodningsvedtakene
fra den gang.
Arbeiderpartiet er enig med regjeringspartiene
i denne saken. I innstillingen skulle Arbeiderpartiet ha vært inne
i flertallsmerknaden, men ved en inkurie har det ikke kommet med.
Vi forventer at proposisjonen som kommer i juni, tar for seg hvordan
man kan legge til rette for en kontinuerlig debatt om en allmennkringkasters
rolle og beslutninger, som også fullstendig ivaretar den redaksjonelle
friheten. Dette må NRK selv til syvende og sist utforme, men i første
omgang må signalet fra eieren være tydelig. Det mener vi Stortinget
har staket ut retningen for i en tidligere runde, og vi ser fram
til proposisjonen, som er varslet å komme straks.
Silje Hjemdal (FrP) [09:07:35]: I dag behandler vi nok en
sak der innholdet allerede er på vei fra regjeringen. Jeg velger
å tro at de to forslagsstillerne er entusiastiske og har vanskelig
for å holde seg så lenge som man kanskje burde.
Saken peker rett mot kjernen av en
ganske interessant problemstilling. NRK forvalter veldig store midler og
har betydelige interesser på vegne av fellesskapet. NRK er vårt
felles kringkastingsselskap. De får over 5,5 mrd. kr i lisenspenger
og nesten 0,5 mrd. kr i andre inntekter. Derfor står NRK i en helt
unik særstilling i vårt samfunn, med trygge inntekter, en ufattelig
stor organisasjon og et samfunnsoppdrag som er forankret i Stortinget.
Med en slik bakgrunn er det ikke
rart at folks adgang til å mene noe om det redaksjonelle innholdet
må tas seriøst. Hvis det er grunn til å klage på noe som er sendt, eller
på noe som ikke er sendt, må det kunne gjøres i prosesser som tar
tilstrekkelig hensyn til fellesskapets interesser. Hittil har vi
hatt Kringkastingsrådet til å fylle en stor del av disse funksjonene,
men i dag stiller faktisk stadig flere spørsmål om Kringkastingsrådet,
slik det er organisert og fungerer, er riktig modell for framtiden.
Fremskrittspartiet har i mange år
ment at NRK i altfor liten grad gjenspeiler det politiske og kulturelle
meningsmangfoldet i landet. Med den digitale medierevolusjonen vi
står i i dag, blir det stadig mer tydelig at debatten om NRKs rolle
må ses i en større sammenheng, man må skjønne at det kanskje er
fornuftig med andre fora enn Kringkastingsrådet.
Vi er opptatt av at det i framtiden
skal finnes gode muligheter til å korrigere det redaksjonelle innholdet
i NRK, men det er også viktig å være opptatt av at den korreksjonen
må være uavhengig av NRK. Det er tydeligvis ikke forslagsstillerne.
De foreslår at NRK skal pålegges å sikre et klageorgan. Snakk om
å la bukken passe havresekken. Forslagsstillerne snubler altså i
en grunnleggende premiss for hvordan en ordning bør og må fungere.
Det viser med all tydelighet at de har forhastet seg, og det viser
også at saksbehandlingen bør skje på en trygg, god og forsvarlig
måte.
Jeg ser ikke bort fra at forslagsstillerne
og vi kan komme til en god enighet når saken kommer fra regjeringen til
behandling i denne sal. Vi er vel alle enige om at NRK må tåle å
bli holdt litt i ørene – også av noen utenfor sine egne vegger.
Åslaug Sem-Jacobsen (Sp) [09:11:15]: Kringkastingsrådet er
et litt over gjennomsnittet interessant tema for meg. Som NRK-ansatt
har jeg mang en gang gremmet meg over kunnskapsløse uttalelser og
merkelige holdninger fra den kanten, men jeg har også flere ganger vært
hjertens enig. Og som politiker er jeg unektelig veldig glad for
at den norske befolkningen, lisensbetalerne, med Kringkastingsrådet
har en måte å komme i inngripen med NRKs innhold. Men jeg er altså
temmelig sikker på at vi kan organisere den inngripenen på en mer
hensiktsmessig måte enn vi gjør nå, så selv om vi i dag ikke vedtar
representantforslaget fra SV, betyr ikke det at Kringkastingsrådet
er frikjent.
Senterpartiet deler altså SVs bekymring
og mener det er behov for å vurdere rådets funksjon og hvordan det opererer.
Og vi er ikke alene. Vi i denne salen har også drøftet Kringkastingsrådets
rolle de siste årene, og for tre år siden, som det ble påpekt her,
hadde vi en behandling der vi i et anmodningsvedtak ba om at regjeringen skulle
foreslå avgrensning av rådets mandat samt endringer i oppnevnelse
av medlemmer til rådet.
Jeg registrerer at departementet
i sin vurdering av representantforslaget vi behandler nå, svarer
at det har vært en alminnelig høring i januar 2018 om endringer
i kringkastingsloven, og at det også omfatter anmodningsvedtakene
om Kringkastingsrådet og publikums klageadgang. Departementet svarer
videre at lovproposisjonen vil bli presentert i juni 2018 med forslag
om endringer i reglene som gjelder Kringkastingsrådet, samt vurderinger
av alternativer til Kringkastingsrådet.
Sett i lys av dette har Senterpartiet
i denne omgang valgt ikke å støtte forslaget fra SV fordi vi mener
det er hensiktsmessig å avvente proposisjonen. Jeg merker meg likevel
at Redaktørforeningen i sitt høringsnotat til familie- og kulturkomiteen
skriver at de er skuffet over at departementet i høringsnotatet
om endringer i kringkastingsloven foreslår å videreføre ordningen
etter dagens mønster, og at det ikke er foreslått endringer i mandatområdet.
Jeg må nok si at også jeg rynker litt på nesen over at man ikke
har jobbet fram litt bedre måter å ivareta troverdigheten til rådet
på, som jeg mener er blitt skakkjørt om dagen – som f.eks. at rådet
i mindre grad enn nå skal gå altfor detaljert inn i NRKs uavhengige
journalistikk, eller at det blir tydeligere hva rådets rolle er
i forhold til Pressens Faglige Utvalg.
Oppnevnelsen av medlemmer til rådet
har også vært problematisert av flere. Departementet har i sitt
høringsnotat foreslått små justeringer hva gjelder oppnevning av
medlemmer. Det foreslås at ti medlemmer oppnevnes av Stortinget
og fire av regjeringen. Jeg er ikke helt sikker på om det er nok
justeringer, i hvert fall ikke med hensyn til å sikre mer faglighet
og mindre politisk slagside, og med det også mer troverdighet for
rådet.
En riktig utvikling av NRK som institusjon
og innholdsleverandør er utrolig viktig for Senterpartiet. Derfor
blir det også for meg og Senterpartiet veldig viktig å følge nøye
med på dette når den varslede proposisjonen kommer, slik at anmodningsvedtaket
fra Innst. 178 S for 2015–2016 om å foreslå avgrensing av rådets
mandat samt legge fram en endring i oppnevnelsen av medlemmer, blir
fulgt opp skikkelig.
Freddy André Øvstegård (SV) [09:15:30]: Jeg vil starte med
å knytte noen kommentarer til de tidligere innleggene. Først vil
jeg påpeke at retorikken og ordvalget i det innlegget representanten
Hjemdal holdt litt tidligere, viser nettopp hvorfor vi ikke kan
ha et politisk oppnevnt kringkastingsråd i dette landet. Så er jeg
helt enig med representanten Sem-Jacobsen i kritikken mot departementets
høringssvar, og det er også noe av bakgrunnen for at vi har valgt
å fremme dette representantforslaget, på tross av den kommende proposisjonen.
NRK er noe av det beste vi har –
en allmennkringkaster finansiert av fellesskapet som leverer på
et viktig samfunnsoppdrag, og som leverer god kvalitet i journalistikk
og dramaproduksjon, for å nevne noe. I møte med den globaliserte
medieverdenen, med store transnasjonale aktører som utfordrer norsk
journalistikk og norsk kvalitetsinnhold, er det avgjørende med et
sterkt NRK med legitimitet i befolkningen. NRK er Norges spydspiss
i konkurransen mot Netflix og Google, til glede for det norske folk.
Prisen vi betaler for dette, er et spleiselag som alle må være med
på. Det mener jeg er en pris vel verdt å betale.
Men derfor, fordi NRK er et spleiselag
som fellesskapet sørger for, er det så avgjørende viktig med NRKs
legitimitet i befolkningen. Det kan ikke være noen som helst tvil
rundt NRKs redaksjonelle uavhengighet – et grunnleggende prinsipp
for enhver redaksjon, prinsippet som hele pressefriheten bygger
på. Men dette prinsippet blir dessverre brutt med NRK. Tvilen om
legitimiteten er der.
Tilbake i 1933 vedtok Stortinget
å etablere Norsk rikskringkasting, og samme år ble Riksprogramrådet oppnevnt,
med 15 medlemmer. Ganske mye har skjedd med norsk medievirkelighet
siden den gang. I 1990 innstilte regjeringen om en ny riksdekkende,
reklamefinansiert TV-kanal, og TV 2 kom på lufta for første gang
i 1992. I løpet av 1990-tallet ble NRK et aksjeselskap, og interessen
for Kringkastingsrådet var synkende.
De siste årene har rådet imidlertid
sett en eksplosjon av klager, etter at flere grupper har kjørt samordnede kampanjer.
Rådet har til tider hatt problemer med å håndtere mengden henvendelser.
Både NRK, rådets funksjon og det generelle mediebildet har med andre ord
utviklet seg svært mye siden etableringen av rådet i 1933.
Men likevel består rådet, som et
redaksjonelt vokterråd fra fortiden – et råd som alle er enige om
at har kommet med uttalelser som går rett inn i den redaksjonelle friheten
i NRK.
Norsk redaktørforening sier det
så presist i sitt høringssvar:
«Rådet bryter etter vår mening med
prinsippene i Redaktørplakaten og Lov om redaksjonell fridom i media,
hvor det er forutsatt at eierne ikke skal gripe inn i redaksjonens
frie vurderinger og redaktørens suverene rett til å redigere sitt
medium. Ikke i noe annet større, seriøst og etablert mediehus ville
det blitt akseptert at regjering og storting skulle oppnevne et «redaksjonsråd»
som skulle behandle klager fra publikum og evaluere den frie journalistikken.»
Dette er en alvorlig kritikk mot
et stort mediehus som NRK, som har et viktig mandat som allmennkringkaster
for hele befolkningen.
Tidligere i år valgte regjeringen
å oppnevne en nylig avgått statssekretær ved statsministerens kontor
som rådets leder, og understreket med det at det er en tett politisk
kobling til Kringkastingsrådet. Det framstår svært uheldig.
Derfor mener SV det er på tide med
et forsvar for NRKs legitimitet i befolkningen, et forsvar for redaksjonell
frihet.
SV har fremmet dette forslaget for
å gi regjeringen en klar bestilling inn i den nye kringkastingsloven
som skal komme, for å få en skikkelig prosess. Vi vil gi regjeringen i
oppgave å finne en alternativ klageinstans for publikum og feste
dette i NRK-plakaten. Nettopp fordi det er vi, fellesskapet, som
finansierer NRK, må det også være en åpen dialog og mulighet til
å si fra.
Men det kan ikke lenger være et
politisk oppnevnt vokterråd fra 1933. Derfor er det på tide å legge
ned Kringkastingsrådet og opprette et nytt klageorgan i NRK-regi,
uten politiske bindinger.
Med det tar jeg opp SVs forslag
til saken.
Presidenten: Representanten
Freddy André Øvstegård har tatt opp det forslaget han refererte
til.
Grunde Almeland (V) [09:20:32]: NRK har opp gjennom årene
spilt en viktig rolle for den norske allmennheten som folkeopplyser,
med et bredt og representativt nedslagsfelt. Vi i Venstre ønsker
å bevare NRK som en sterk, reklamefri allmennkringkaster som på
en god måte formidler kultur og kunnskap til alle.
Så er det riktig som representanten
Øvstegård sier, at mediehverdagen har endret seg ekstremt raskt
gjennom de siste årene. Derfor er vi også enig i at man må tørre
å se på endringer i NRK. Eksempler på endringene er bl.a. at Kringkastingsrådet
i enkelte situasjoner er blitt veldig overlesset av saker, og at
lisensen fortsatt knytter seg til tv-apparater i de tusen hjem,
samtidig som vi ser at flere og flere streamer NRK og andre nyhets-
og underholdningskilder på nett. Så vi er nødt til å se på hvordan
både NRK og Kringkastingsrådet organiseres.
For Venstre er det viktig å sørge
for at NRK er uavhengig og i stand til å utføre sitt viktige samfunnsoppdrag. Men
for å bevare den gode oppslutningen som NRK i dag har i den norske
befolkningen, er det utrolig viktig at vi har en form for uavhengig
klageinstans, der innbyggerne kan få si sin mening om det NRK produserer
og viser. Venstre mener derfor at det er nyttig at dette tas med i
vurderingen når den varslede proposisjonen skal utarbeides.
Slik skal det også bli. Som flere
har vist til tidligere i debatten, ble det i behandlingen av den
tidligere stortingsmeldingen vedtatt to anmodningsvedtak, både å «foreslå
avgrensing av Kringkastingsrådets mandat, samt endring i oppnevnelse
av medlemmer til Kringkastingsrådet» samt å «utrede alternative
modeller for å ivareta publikums klageadgang og kontakt med NRK».
Men det er noe litt spesielt med
at forslaget framsettes på nåværende tidspunkt, når vi vet at lovforslag
om endringer av kringkastingsloven snart skal legges fram i Stortinget.
I januar sendte som kjent departementet ut på alminnelig høring
et forslag til endringer i kringkastingsloven. Venstre mener at
vi bør ha en ryddig prosess og la berørte instanser få lov til å
uttale seg før Stortinget skal konkludere i saken.
I tillegg ønsker forslagsstillerne
å legge ned distriktsprogramrådene og det samiske programrådet.
Vi i Venstre er ikke totalt avvisende til hensikten med det forslaget,
men slike endringer bør være gjenstand for en grundig prosess, inkludert
en høring, før man konkluderer – altså ikke bare vedta nedleggelse
uten å vite konsekvensene av det forslaget.
Forslagsstillerne fremmer noen viktige
momenter som jeg og Venstre mener må tas med i vurderingen når ny
proposisjon kommer til Stortinget. Samtidig er det viktig at de
formelle prosessene følges, og at det ikke skapes presedens for
å konkludere i saker før de berørte partene har fått uttalt seg.
Venstre er åpen for å gjøre noe med Kringkastingsrådet slik det
er i dag, og jeg ser fram til en grundig behandling og en god debatt
når proposisjonen kommer til Stortinget.
Statsråd Trine Skei Grande [09:24:24]: Jeg er glad for denne
debatten, for det gjør det lettere for regjeringa å vite hvor Stortinget
har sine standpunkt i en ellers viktig sak. Men det er litt spesielt
at man fremmer et forslag for å konkludere med noe like før regjeringa
kommer med en sak, slik vi har varslet. Vi hadde i forrige periode
en stor diskusjon i Stortinget om allmennkringkasterrollen i framtida,
og da var det en klar konklusjon og en anmodning fra Stortinget
om å komme tilbake til ulike modeller for et nytt klageorgan eller
andre måter å organisere dette på. Det ble sendt på høring, og like før
man konkluderer, skal man da komme med et forslag til konklusjon
i salen. Det er en ny form for saksbehandling, og jeg er veldig
glad for den klare beskjeden fra stortingssalen om at man ønsker
den formelle og ordentlige saksbehandlingen. Vi fikk et anmodningsvedtak
om ulike modeller, og et høringsnotat ble sendt på høring før jeg
tiltrådte som statsråd. Jeg skal ta med meg alle innleggene som
er holdt i salen nå, og bringe også de ideene til torgs i behandlingen.
Jeg er i og for seg enig i forslagsstillernes
holdning – at Redaktørplakaten og medias frihet er viktig også i
NRK, og at det noen ganger har utviklet seg en sammenblanding mellom
det som er PFUs rolle, og det som er Kringkastingsrådets rolle.
Det er viktig at man ikke blander de to rollene, for PFU har en
helt annen rolle i Presse-Norge enn det Kringkastingsrådet har.
Og vi skal fortsatt ha både pressefrihet og Redaktørplakatens posisjon
i forvaltningen av dette framover.
NRK mottar stor økonomisk støtte
fra fellesskapet gjennom kringkastingsmodellen. Det forplikter.
Det forplikter så mye at vi i tillegg til det pressen har laget
i Vær varsom-plakaten, har laget en egen NRK-plakat med egne målsettinger
for hva NRK skal nå av mål for fellesskapet i det som ligger i det
å være en allmennkringkaster i dag. Det betyr at Kringkastingsrådet
ikke skal være et redaksjonsråd, men en ventil for borgerne i et
samfunn for innvendinger de ønsker å ta opp rundt en allmennkringkasters
dekning av nyheter.
Vi har som mål å klare å legge fram
denne lovproposisjonen før sommeren, og håper at vi skal kunne ta
med oss de signalene vi får i løpet av denne debatten, og at vi der
både skal klare å ivareta redaksjonell frihet, PFUs rolle og Redaktørplakaten
og det at landets borgere må få lov til å komme med sine innvendinger
og få ordentlige svar på dem når det er en allmennkringkaster som mottar
så mye økonomisk støtte, og som også har de store allmennmålsettingene
som en allmennkringkaster har.
Så må man merke seg at aldersprofilen
hos dem som klager, ikke er bra for en allmennkringkaster som skal utvikle
seg til også å være de yngre generasjonenes allmennkringkaster.
Det er veldig få under 30 år som leverer klager til Kringkastingsrådet.
Det er også verdt å merke seg at
noen saker nærmest blir utsatt for kampanjer med klager til Kringkastingsrådet,
mens saker knyttet til dekningen og profilen på NRKs programmer
som er store i det offentlige rom, som debatteres i andre medier
og også i sosiale medier, aldri når Kringkastingsrådet fordi det
ikke leveres formelle klager.
Vi skal ta med oss de signalene
som er kommet fra denne debatten, og prøve å legge fram en sak som
svarer ut de anmodningsvedtakene som Stortinget har gjort tidligere.
Jeg tror også vi skal klare balansen mellom det å ivareta en allmennkringkasters
spesielle rolle og det å sørge for at pressefriheten står sterkt
i Norge.
Presidenten: Det
blir replikkordskifte.
Åslaug Sem-Jacobsen (Sp) [09:29:41]: Jeg setter pris på ministerens
tilnærming til hvordan vi skal jobbe fram et bedre og mer hensiktsmessig
kringkastingsråd, og gleder meg til diskusjonen når proposisjonen
kommer.
Det er blitt anmodet om at det skal
komme flere modeller. Jeg håper det er en del av det vi kommer til
å få diskutert – altså ikke bare én, men flere modeller – og at det
gjøres et grundig arbeid. Med fare for å virke litt for ivrig etter
å gjøre dette rommet til en workshop, vil jeg si at når det gjelder
distriktsprogramrådene, har de mange meninger om det politiske,
også om organisasjon og den typen ting, som de ikke får være med
på å diskutere. Men man ender opp med å diskutere små detaljer i
journalistikken til NRK i disse rådene. Jeg lurer på: Kan det være
en vei å gjøre rollene tydeligere ved at rådene faktisk blir enda
mer politiske?
Statsråd Trine Skei Grande [09:30:47]: Vi skal ta med oss
at man ønsker også flere modeller. Representanten tar opp et veldig
godt poeng, for debatten har handlet veldig mye om bare det sentrale
Kringkastingsrådet. Men vi har også en desentralisert kringkastingsrådsmodell
som ikke blir utsatt for debatt eller egentlig berøres av dette
forslaget. Det må vi også ta med når vi skal se på hvordan man skal
ivareta borgernes muligheter til å være med og utvikle NRK framover.
Jeg har ikke noe svar på dette ennå, men det er helt klart et veldig viktig
aspekt som ikke har vært drøftet, og som heller ikke drøftes i forslaget
vi har oppe i dag.
Freddy André Øvstegård (SV) [09:31:39]: Jeg vil første kort
igjen påpeke hvorfor vi har fremmet dette representantforslaget
akkurat nå. Det dreier seg nettopp om at den utredningen av alternative
klageorgan er på ca. 33 linjer, og at intensjonen i dette forslaget
vi behandler i dag, er med i høringsutkastet som foreligger fra
departementet.
Jeg vil spørre statsråden om hun
er enig i det prinsipielle her. Mener statsråden at det er prinsipielt
betenkelig at Kringkastingsrådet uttaler seg om NRKs redaksjonelle
valg, at det innebærer et brudd med prinsippet om at medeiere ikke
skal blande seg inn i daglige journalistiske valg og prioriteringer?
Statsråd Trine Skei Grande [09:32:25]:Jeg mener det har vært
utfordringer knyttet til hva Kringkastingsrådet har hatt meninger
om. Men jeg mener også – og er litt forundret over at SV ikke mener
det – at NRK har en spesiell posisjon og ikke kan sammenlignes med
Schibsted og de andre store eierne, for dette er vårt felleseie. Og
vi har forventninger til NRK som allmennkringkaster som er annerledes
enn det vi forventer av kommersielle medier som opptrer på de andre
flatene. Det er andre forventninger.
Jeg syns sjølsagt det er helt i
orden at SV har fremmet forslaget, men jeg håper også å ha en såpass
åpen tone som statsråd at man ikke trenger å fremme forslag for
å kunne påvirke høringsprosesser, at det er mulig å påvirke høringsprosesser
ved å be om møter, smelle til i kronikker eller påvirke den offentlige
debatten på annen måte. Jeg syns det er veldig bra å få denne debatten
på dette tidspunktet. Det er veldig nyttig for oss i regjeringa å
høre hvor de ulike partiene plasserer seg i debatten.
Freddy André Øvstegård (SV) [09:33:32]: SV er et ivrig opposisjonsparti,
så vi bruker alle de virkemidlene vi har. Jeg er helt enig med statsråden
i at NRK er noe annerledes, at det er behov for å ha et klageorgan
i NRK som kan ha en åpen dialog med borgerne – med dem som faktisk
finansierer statskanalen. Det har vi også inkludert i vårt forslag
skal slås fast i NRK-plakaten.
Det er gledelig å høre at statsråden
er enig i det prinsipielle her, men hvis statsråden er prinsipielt
enig i at Kringkastingsrådet bryter med prinsippet om redaksjonell
frihet, vil hun da stå for det samme prinsippet når Stortinget skal
behandle en ny kringkastingslov?
Statsråd Trine Skei Grande [09:34:13]: Jeg har bedt om noen
uker til for å jobbe med høringssvarene vi har fått inn. Jeg skal
også gi forslagsstillerne rett i at det er ganske entydige høringssvar
vi har mottatt på dette området, spesielt når det gjelder de faglige
tilbakemeldingene. Det må vi ta inn over oss når vi skal konkludere,
men det må vente noen uker til – til vi kommer med saken til Stortinget.
Presidenten: Replikkordskiftet
er omme.
De talere som heretter får ordet,
har en taletid på inntil 3 minutter.
Carl-Erik Grimstad (V) [09:35:01]: Norsk rikskringkasting
er en samfunnskontrakt mellom Stortinget og publikum. Institusjonens
legitimitet hviler på et fundament som er ulikt andre norske mediers.
Forskjellen består i at NRK eksisterer basert på et flertall i denne
salen. En vesentlig del av en slik kontrakt, mellom produsent og
forbruker, er ivaretakelsen av forbrukernes interesser. Hver enkelt
av representantene her har en forpliktelse til å sørge for at publikum
får det Stortinget har bevilget penger til. Det tør være kjent nå
at Venstre er et parti som ikke uten videre har det med å annullere inngåtte
kontrakter – uten å sikte til de konsekvenser og kostnader det eventuelt
kan få.
Kringkastingsrådet er lisensbetalernes
interesseorganisasjon. Den er neppe perfekt i sin form, men debattene
der gir ofte på en forbløffende måte uttrykk for et mediekritisk
mangfold, uten ensretting og politisk korrekthet. Rådets betydning
hviler ikke på formell innflytelse, men på selve fundamentet for
vårt demokrati – utveksling av frie ord. Hadde Kringkastingsrådet
hatt besluttende myndighet, ville jeg stemt for – i tråd med Redaktørplakaten
– å oppløse det på timen, men en slik beslutningsmyndighet har rådet
altså ikke.
Det finnes nok «langt mer fremtidsrettede
modeller for å ivareta allmennhetens klageadgang og kontakt i denne
digitale tidsalder», slik kulturministeren har uttrykt det, men
institusjonen har vist en påfallende evne til å overleve i en tid
der vi gradvis venner oss til å børste vekk mangel på dannelse og
meningsfulle ytringer som om det var flass på skuldrene.
Det er blitt sagt at vi i Norge
har mer mediekritikk per kvadratkilometer enn i noe annet land.
Jeg vet ikke om det er rett, men jeg vet at vi ikke trenger mindre
av det, særlig i en tidsalder der kildekritikk og informasjonsveiledning
blir stadig viktigere.
Jeg har aldri forstått hvorfor Redaktørforeningen
legger så mye energi i å legge ned Kringkastingsrådet. Det vises
ofte til at siden NRK ble en del av pressens selvjustisapparat,
altså PFU, har rådet utspilt sin rolle. Det må bero på en misforståelse
– det er nesten ingen overlapping mellom arbeidsoppgavene til PFU
og Kringkastingsrådet. Klagene i PFU behandles med basis i Vær varsom-plakaten,
de vurderes ut fra en etisk standard.
Hver gang PFU tar seg til å diskutere
forskjellen på god og dårlig journalistikk, blir utvalget minnet
på at det ikke er noe smaksorgan, slik det heter. Det er riktig.
Nå er imidlertid Kringkastingsrådet nettopp et slikt smaksorgan.
Vi trenger det. Jeg synes vi skal tillate oss en institusjon som
fra et forbrukerperspektiv tillater seg å gi uttrykk for hva som
smaker godt og mindre godt i norsk offentlig finansiert journalistikk.
Derfor mener jeg det er en dårlig idé å legge ned Kringkastingsrådet
uten å ha et utredet alternativ på bordet, slik SV foreslår. Å kaste
barnet ut med vaskevannet er for øvrig ikke god Venstre-politikk,
samtidig som vi godt kan være med på å diskutere kvaliteten på vannet
vi bader barna i. Vannkvalitet er noe vi liker å diskutere i Venstre.
Presidenten: Flere
har ikke bedt om ordet til sak nr. 1.
Innstilling
fra energi- og miljøkomiteen om Representantforslag fra stortingsrepresentantene
Heidi Greni, Willfred Nordlund og Ole André Myhrvold om bruk av elmotor
på vann under to kvadratkilometer (Innst. 325 S (2017–2018), jf.
Dokument 8:77 S (2017–2018))
Presidenten: Etter
ønske fra energi- og miljøkomiteen vil presidenten foreslå at taletiden
blir begrenset til 3 minutter til hver partigruppe og 5 minutter
til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til inntil
seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Tore Storehaug (KrF) [09:38:42] (ordførar for saka): Lat
meg begynne med å takke komiteen for eit langt og godt samarbeid
i denne saka.
Det er slik at når folk opplever
at det ikkje er korrespondanse mellom sunt folkevett og dei lovene
og forskriftene vi lagar, kjem det ofte protestar til oss som er folkevalde,
og vi blir oppfordra til å gjere noko med det. Det opplever eg òg
er litt av bakgrunnen for at Senterpartiet har fremja dette forslaget.
Som saksordførar har eg hatt eit
mål om å løyse det på ein best mogleg måte, utan å svekkje omsynet
til naturen, og eg er glad for at eit ganske breitt fleirtal i komiteen
har samla seg om det. Det generelle forbodet mot motorferdsel i
utmark har brei støtte politisk. Det er eg glad for. Vi har behandla
denne saka ut ifrå det og spørsmålet om praktiseringa av unntak
kanskje kan vere for streng med tanke på at etter at denne lova
blei vedteken, er stillegåande og mindre forureinande eller ikkje-forureinande
elektriske motorar komne på marknaden.
Miljødirektoratet har fått i oppdrag
frå Klima- og miljødepartementet å leggje fram ei fagleg vurdering
av om motorferdselsregelverket bør opne opp for bruk av elektriske
motorar på vatn mindre enn 2 km2,
og eventuelt korleis ei slik endring burde utformast. Behandlinga
av saka i komiteen har blitt utsett fleire gongar, fordi vi ville ha
dette som eit vedtaksgrunnlag når denne saka i dag går i stortingssalen.
Miljødirektoratet si faglege vurdering
kjem med ei viktig påminning om at vi ikkje må skape ein presedens som
opnar opp for eit generelt frislepp, men som hegnar om dei prinsippa
som vi byggjer på i lovverket, og som det er brei støtte for i stortingssalen.
Likevel vil ein minne om at motorferdsellova § 5 b har gjeve ei
opning for at kommunestyret kan gje forskrift om rett til «bruk
av motorfartøy på innsjøer mindre enn 2 kvadratkilometer når det
foreligger særlige grunner som i tilfelle må angis i forskriften».
Men opninga i rundskriv T-1/96 er avgrensa til spesielle tilfelle,
jf. uttrykket «særlige grunner», og dei avgrensa aktuelle tilfella
er f.eks. transport til hotell, turistdestinasjonar og hytter som
ligg slik til at ein er avhengig av båt for å kome fram til ordinære
kommunikasjonsmiddel.
Fleirtalet i komiteen har opplevd
det slik at dette kanskje blei i trongaste laget. Miljødirektoratet
peikar vel òg på noko liknande i si grunngjeving.
Så har det kome inn nokre gode innspel,
bl.a. om at ein må ta særleg omsyn til vilt- og fuglebiotopar, og
at ein ikkje må opne opp for ei generell opning på mindre vatn,
slik nokon kunne oppfatte at Senterpartiet sitt forslag legg opp
til. Difor har ein samla seg om eit forslag der ein ber regjeringa
føreta ei oppmjuking, og at ho blir gjord i forskriftsform, der
det er avgrensa med tanke på at det ikkje skal vere ei generell
opning, men at ein skal ta vare på særlege omsyn.
Eg vil anbefale tilrådinga frå komiteen.
Gisle Meininger Saudland (FrP) [09:42:18]: Jeg vil takke
saksordføreren for et godt og informativt innlegg.
Denne saken er et eksempel på at
teknologien fort kan innhente lovverket. Dette er ikke en stor og
samfunnsbrytende sak som bitcoin, framtidsmedia eller autonome kjøretøy,
men allikevel en sak som kan være viktig for noen, nemlig om man
skal kunne bruke elmotor på vann som er under 2 km2.
Det har vært relativt stor politisk
enighet om at man ikke skal bruke konvensjonelle motorer på små
vann, og det er fordi det kan være til sjenanse for folk med støy osv.,
men ikke minst for miljøet, dyrelivet osv. på grunn av støy. En
elmotor, derimot, lager mindre støy og sjenanse, og det er grunn
til å tro at det vil bli mer og mer vanlig med elmotor, i hvert
fall hvis vi åpner opp for dette fra Stortingets side i dag.
I forrige uke hadde vi debatt om
snøscooter. Kanskje vi i framtiden kan behandle en sak om bruk av
elsnøscooter, hvor vi alle kan være enige.
Jeg må også si, til slutt, at jeg
synes det er underlig at SV og Miljøpartiet De Grønne vil sidestille
en elektrisk drevet nullutslippsbåt med en gammel, dieseldrevet
båt som forurenser og går på klimaet løs. Jeg har alltid trodd at
det er den støyende motoren som er problemet, men når det blir fikset,
og man kan gjøre det lydløst, så er det ikke godt nok. Er det propellen
disse partiene er imot? Er man imot slike pedalbåter som man ser
på hotellene i Syden, hvor man også har propeller?
Nei, la oss ikke gjøre alt vondt
og vanskelig. La oss teste ut dette og se hvordan det går, og så
kan vi høste erfaringer og kanskje tillate mer bruk hvis vi ser
at de erfaringene er gode.
Ole André Myhrvold (Sp) [09:44:27]: Takk til saksordføreren
for godt samarbeid og godt arbeid – og et godt innlegg.
Det er grenser for hva vi som stortingspolitikere
skal detaljstyre, og denne saken ligger i en slik sone. Denne saken
kom på bordet som en følge av at Fylkesmannen i Sør-Trøndelag overkjørte
et lokalt vedtak, gjort etter lokale vurderinger, med fordeler og
ulemper. Ifølge Fylkesmannen var ikke kommunens vedtak begrunnet godt
nok. I lovens bestemmelser heter det at bruk av motor på innsjøer
mindre enn 2 km2 likevel
skal være tillatt når det foreligger særlige grunner. Nødvendig transport
til hotell, hytter og turistattraksjoner som ligger slik til at
de er avhengige av båt, er nevnt som «særlige grunner». Kommunens
grunner – å ville fremme fritidsfiske og friluftsliv – var ikke
«særlige grunner» nok for Fylkesmannen.
Samtidig tillater den samme motorferdselloven
på generell basis elsykkel i utmark. Man har altså rett til å sykle
rundt vannet, men man har ikke lov til å kjøre over vannet med den
samme teknologien. Det er en logisk brist. Vi kan altså ikke sette
elmotor på prammen, men vi kan sette elmotor på sykkelen. Det henger
ikke på greip.
Dette er også en sak hvor det hadde
vært klokt med lokalt skjønn og lokale vurderinger. Denne saken
handler ikke om støy eller fart. Den handler om muligheten til å
komme seg ut og ta i bruk ny teknologi. Den handler om å ivareta
naturverdiene, men samtidig også hensynet til folkehelsa til den
enkelte. Det er en mulighet ny teknologi gir.
Så skal det ikke være frislipp,
det legger heller ikke vedtaket nå opp til. Så Senterpartiet er
derfor tilfreds med det som i dag er Stortingets vedtak, for det
gir rom for lokalt skjønn og sunn fornuft, det gir rom for at man lokalt
kan vurdere hensynet til bruk av elmotor opp mot det biologiske
mangfoldet og de særlige hensyn som kanskje finnes. På den måten
vil vi ivareta flere hensyn, flere kan bevege seg ute i naturen,
drive med fritidsfiske og friluftsliv, og dermed kan det også bidra
til økt livskvalitet og bedre folkehelse. Dette er en bra dag.
Lars Haltbrekken (SV) [09:47:06]: For andre gang på kort
tid skal vi behandle et forslag om å uthule det norske regelverket
for motorisert ferdsel i naturen – et regelverk som har stor støtte
i befolkningen. Folk flest ønsker ro og stillhet når de ferdes i
naturen, ikke stadig mer motorisert ferdsel.
Hver enkel uthuling av regelverket
kan synes ubetydelig i den store sammenhengen. Men til sammen utgjør
disse stadig nye skritt i feil retning, og summen av det ubetydelige
blir betydelig.
Hvorfor skal vi ikke tillate bruk
av elmotor på vann mindre enn 2 km2?
Elmotorer går tross alt ganske stille og uten utslipp.
Jo, fordi det gir oss muligheten
til raskere å ta oss fram på de mindre vannene – vann der fuglene
ikke har så mange oppholdssteder som på de større vannene. Vi vil lettere
skremme opp fugleliv som er under et stadig press fra oss mennesker.
Hvilket menneskelig behov er det egentlig vi skal dekke med denne
endringen? Dessuten har kommunene mulighet til å gi tillatelse til
bruk av motorfartøy på innsjøer mindre enn 2 km2 når det foreligger særlige
grunner.
Flertallet i denne salen vil tillate
mer motorisert ferdsel på de minste vannene. De prøver å grønnvaske
seg med å spe på med ord som oppmyking, og at hensynet til natur
og særlig hekkeområder fortsatt skal ivaretas. Det høres fint og
flott ut.
Og hvordan skal man sikre dette?
Jo, ved å pålegge kommunene grundigere undersøkelser. Kommunene skal
pålegges å kartlegge viktige områder for fugl og vilt på og ved
vannene. Fint, da regner jeg med at de samme partiene som står bak
flertallet, sørger for mer penger til kommunene så de faktisk kan
gjøre den jobben, at det ikke kommer i konkurranse med andre viktige
oppdrag som kommunene har, og at de samme partiene bevilger mer
penger til dette den 15. juni når vi skal revidere nasjonalbudsjettet.
Regjeringen og Kristelig Folkeparti må i alle fall ta seg en ny
prat om nye midler, for jeg så ingen slike penger i budsjettenigheten
som kom i stand i går kveld.
Det paradoksale i denne saken er
at som i ulvesaken i fjor er det igjen SV som blir stående igjen
som klima- og miljøministerens fremste forsvarer i Stortinget. Ikke
en gang hans eget parti, Venstre, støtter hans forsvar for fuglene
og viltet. Hvorfor Venstre i Stortinget ikke kan være en like sterk
forsvarer av fuglene og viltet som regjeringens klima- og miljøminister,
skjønner jeg rett og slett ikke.
Jeg tar med det opp SVs forslag
i saken.
Presidenten: Representanten
Lars Haltbrekken har tatt opp det forslaget han refererte til.
Per Espen Stoknes (MDG) [09:50:20]: Denne saken utgjør ingen
stor endring i seg selv. Det blir ikke noen naturapokalypse av at
det blir vedtatt at man kan bruke elmotor med svært begrenset effekt
på vann under 2 km2 under
strenge miljøreguleringer.
Det vil likevel få en rekke negative
konsekvenser. Det blir mer motorisert ferdsel og flere forstyrrelser
for folk og naturliv. Kravet om begrenset motoreffekt vil bli krevende
å håndheve. Regelverket som skal verne dyr, fugler og natur, blir
ikke alltid respektert og fulgt i kommunene. Men først og fremst
er dagens vedtak et nytt lite steg i en rask utvikling mot et helt
nytt regime for ferdsel i norsk natur.
I utgangspunktet er motorferdsel
i utmark forbudt. Det står fortsatt svart på hvitt i motorferdselloven
§ 3:
«I utmark og vassdrag er motorferdsel
ikke tillatt.»
Vi har lenge hatt fornuftige unntak
fra denne regelen for å legge til rette for alminnelig bruk av utmark,
høsting av ressurser, frakt av varer til turisthytter og lignende,
men nå begynner unntakene å bli så mange at lovens opprinnelige
hovedformål utviskes.
Ideen bak loven er at i utmark skal
det tradisjonelle nærnaturfriluftslivet ha fortrinnsrett. Her skal
menneskene ta seg fram på naturens premisser. Her kan vi måle krefter
med naturen, oppleve stemninger, fellesskap og utfordringer som
er veldig annerledes enn dagliglivet hjemme nær huset. Her kan vi
utøve den rike friluftslivskulturen som handler om å beherske en
verden som er litt mindre tilgjengelig.
Noen mener at denne argumentasjonen
er uvitenskapelig svermeri. De har rett i at dette handler om mer enn
naturvitenskap. Det handler også om kultur. Forbudet mot motorferdsel
i utmark er en av grunnforutsetningene for den sterke og vakre norske
friluftskulturen som organiserer hundretusener av mennesker i turistforeningen,
og som sørger for at de fleste barn som vokser opp i Norge, fortsatt
kan ro en båt eller ta seg fram på en ulendt sti. Den strenge reguleringen
av motorferdsel gir selvsagt en iboende beskyttelse av naturen som
fugle- og dyrelivet – ikke bare den aller mest verneverdige og artsrike
naturen, men helt vanlige skoger, fjellvann og vidder over hele
Norge.
Det er derfor Miljøpartiet De Grønne
stemmer imot forslaget om en ytterligere utvanning og oppmyking
av denne loven.
Ketil Kjenseth (V) [09:53:37] (komiteens leder): Den prinsipielle
siden i denne saken er at vi nå lar det bli anledning til lokal
forvaltning av vann, der det er mulig å åpne for f.eks. elmotor
med lav effekt på små innlandsvann.
Når representanten Lars Haltbrekken
utfordrer Venstre på hvorfor vi ikke forsvarer fugl og vilt, er
en del av diskusjonen å skape en bredt forankret forvaltning som har
kunnskap som gjør at en kan ta gode beslutninger lokalt. Jeg oppholder
meg ofte i nærheten av et vann der jeg ser at elmotorer er i bruk
i dag, uten at verken noen av dem som har hytter rundt, eller noen
i forvaltningen, ser ut til å ha noe forhold til det. Dette er tatt
i bruk allerede, det er også en del av virkeligheten. Disse er lett
tilgjengelig og lett å ta i bruk. Det er faktisk til dels vanskelig
å se at det er en elmotor som benyttes. Det skal vi også ta på alvor.
Mange av disse vannene er lite i
bruk av mennesker i dag. En del av dem er også i ferd med å gro
litt til og er lite i bruk. Det er også en del av det å forvalte
og om å ha lokal kunnskap, så her er det flere sider. Det å åpne
for at lokale myndigheter kan være med på å ta beslutninger er en
del av det å forvalte og å få mer kunnskap om særlig fuglelivet
og annet dyreliv i en del av disse små vannene. I en del tilfeller
her er det snakk om beverkonflikter. Jeg vil tro at det at flere
kommer ut på vannene og tar dem i bruk, kan skape flere forsvarere
av beveren, som også er en utsatt del av forvaltningen, fordi noen
ønsker den bort.
Det er mange hensyn å ta her. Sånn
sett er det ikke å åpne en stor sluse at flere får ta vannene i
bruk og at lokal forvaltning får muligheten til å engasjere seg
i den typen unntak og tillatelser som vi her åpner for.
Stefan Heggelund (H) [09:56:51]: Jeg har lyst til å begynne
med å takke saksordføreren, for her har man jobbet fram en enighet
mellom flertallet på Stortinget, og det er mye takket være saksordførerens
innsats. Det synes jeg er bra.
Jeg synes det er så flott å høre
Senterpartiet på talerstolen i dag. De snakker om at det skal være
grenser for hva politikerne skal bestemme. Jeg kunne ikke vært mer enig.
Det minner meg om en ting som er viktig for politikere på borgerlig
side, nemlig at det skal være grenser for politikk. En gang forvillet
jeg meg inn på Senterpartiets partikontor. Det var da det lå rett
borti her. Der var det mange gamle plakater fra det en kan kalle
Senterpartiets storhetstider – de er på vei inn i nye storhetstider nå.
Der var det plakater om at skattene måtte ned, og at skattenivået
tynget norsk landbruk. Tenk om Senterpartiet kunne komme tilbake
til det de da mente – at grenser for politikk var viktig i alle
henseender? Det hadde virkelig vært noe.
Så hører vi representanten Lars
Haltbrekken, som er redd for en uthuling av regelverket. Ja, fleksibilitet
er en sosialists største trussel. Det er det i alle saker. Vi hører mistilliten
representanter fra både Miljøpartiet De Grønne og SV har til dette
landets lokalt valgte representanter, altså kommunene våre – de
som er nærmest befolkningen, lokaldemokratiet vårt. Miljøpartiet
De Grønne og SV kan bare ikke stole på dem, og de har vist det i
flere saker som vi har behandlet i energi- og miljøkomiteen denne
våren. Jeg kan jo på en måte forstå det, ikke fordi premisset er
riktig og at lokaldemokratiet er galt, slik disse to partiene tydeligvis
mener, men fordi vi ser hvordan de styrer f.eks. denne hovedstaden
– løftebrudd etter løftebrudd, lovnader de ikke klarer å forvalte.
Jeg er fornøyd med den enigheten
som vi har i komiteen. Det handler altså om at kommunene skal kunne
gi dispensasjoner for bruk av elmotor med begrenset effekt på vann
under 2 km2. Denne dispensasjonen
skal bare kunne gis etter at kommunene har vurdert om det er forsvarlig
ut fra hensynet til vannet som levested for viltarter og fugler,
og særskilt lagt vekt på hensynet til hekkeområder. I denne saken
har man altså klart å kombinere det beste fra to verdener, både
fleksibilitet og viktig naturvern.
Statsråd Ola Elvestuen [10:00:05]: For å bevare natur, friluftsliv
og allmenn trivsel søker regelverket for motorferdsel i utmark å
begrense ferdselen til formål og behov som har en allment akseptert
nytteverdi.
Motorferdselloven forbyr i utgangspunktet
bruk av motorfartøy på innsjøer som er mindre enn 2 km2 store. Kommunen kan imidlertid
gi forskrift som åpner for slik bruk, dersom det foreligger «særlige
grunner». De særlige grunnene skal framgå av forskriften og kan
typisk være behov for transport til hytter eller overnattingssteder
som ligger slik til at de er avhengige av båttransport. Fritidsfiske
vil ikke kunne være særlig grunn etter denne bestemmelsen. Dersom
det foreligger særlige grunner, kan kommunen også gi dispensasjon
i enkelttilfeller etter søknad, der det ikke foreligger kommunal
forskrift.
Representantforslaget innebærer
at kommunen skal få adgang til å fastsette slik forskrift uten at
det foreligger særlige grunner, men begrenset til bruk av elektriske båtmotorer
med begrenset effekt. Forslaget vil bety at det f.eks. vil kunne
bli tillatt å bruke elektriske motorer med begrenset effekt til
fisketurer.
Jeg mener at behovet for bruk av
motor på båt i vann som er under 2 km2,
er forholdsvis begrenset. Transportavstandene i slike vann blir
naturlig nok relativt korte. Som det er beskrevet i representantforslaget,
er det likevel hensyn som taler for mer liberale regler for bruk
av elektrisk båtmotor i små vann. Elektriske motorer med begrenset
effekt vil i de aller fleste tilfeller verken være skadelig for
naturmiljøet eller oppleves forstyrrende for andre brukere av vannet
eller vannets nære omgivelser. Samtidig er jeg opptatt av at en
slik åpning likevel kan ha negative virkninger som må tas med i
vurderingen. Miljødirektoratet har gitt en faglig tilråding om at
regelverket ikke bør endres. I små innsjøer kan økt båtbruk virke
negativt inn på dyre- og fugleliv. Økt motorisert ferdsel i mindre
vann kan også være negativt for annet friluftsliv. For eksempel
kan fart og omfanget av båtbruk virke negativt inn på f.eks. badende
og padlende, og på dyre- og fugleliv.
Jeg vil også påpeke at elmotorer
for båt er i stadig utvikling, og det leveres elmotorer for nær
sagt alle slags båter og farkoster til vanns, og motorene blir stadig
sterkere. Vi må ikke komme dit at det blir en forventning om at
alt som drives av elektrisitet, kan tillates i utmark. Regelverket
for motorferdsel i utmark er teknologinøytralt, og det er det en
grunn til. Elmotorer er, riktignok i varierende grad, støysvake,
og de har ikke utslipp til luft, men innretninger som drives med
slike motorer, kan likevel være forstyrrende for både vegetasjon,
dyreliv og allmenn trivsel.
Samtidig mener jeg det er viktig
for aksepten av regelverket at det ikke oppleves unødvendig stivbent.
I dette tilfellet mener jeg vi er nær denne grensen, og jeg mener derfor
at det kan være fornuftig å se på om det bør gjøres mindre endringer
i regelverket for bruk av elektriske motorer med begrenset effekt,
som jeg også har sagt i mitt svar til komiteen.
Helt til slutt: Jeg vil bemerke
at en eventuell endring av regelverket kan kreve lovendring, siden
dagens forbud følger av loven, og loven ikke ser ut til å ha bestemmelser
som gir åpning for unntak gjennom forskrift i et tilfelle som dette.
Presidenten: Det
åpnes for replikkordskifte.
Heidi Greni (Sp) [10:03:48]: Etter at innstillingen til komiteen
ble kjent, har jeg fått mange henvendelser fra enkeltpersoner, jeger-
og fiskeforeninger, media, osv. om når dette kan settes ut i livet.
Kan statsråden si noe om hvor fort dette kan komme på plass, og
er det mulig at man klarer å få til dette i kommunene i inneværende sesong?
Statsråd Ola Elvestuen [10:04:11]: Nå gjøres vedtaket i dag,
og vi må følge den vanlige saksbehandlingstiden, så jeg kan ikke
si noe annet enn at dette skal gjøres uten ugrunnet opphold, men
jeg tror det er vanskelig å få det igjennom denne sesongen med de
høringsuttalelsene som må på plass. Slik vedtaket er nå, der man ber
om en forskriftsendring, må vi også gjøre en vurdering, som jeg
nevnte helt til slutt, om det er mulig å gjøre det med en forskriftsendring,
eller om vi trenger å komme med en mindre lovendring. Da vil det
ta den tiden som det tar. Men for denne sommeren og høsten tenker
jeg at man må belage seg på det regelverket vi har nå har, med de
unntakene som gjelder der.
Heidi Greni (Sp) [10:04:57]: Jeg ble litt forundret over
det siste statsråden sa i innlegget sitt, at det muligens må komme
en lovendring likevel. Hele begrunnelsen for at komiteen har landet
på en forskriftsendring, er jo signalet fra departementet om at
det er tilstrekkelig. Det er også grunnen til at Senterpartiet ikke
har fremmet et forslag i salen her i dag, der vi ville bedt om en
lovendring. Da vurderer jeg å fremme det forslaget, for å si det
sånn.
Kan statsråden si noe om hva som
er den nye begrunnelsen for at man nå tviler på om dette kan settes
i verk bare med en forskriftsendring?
Statsråd Ola Elvestuen [10:05:39]: Jeg er ikke juristen som
har sett på de forslagene og skal gjøre den vurderingen. Hvis det
er mulig å gjøre det uten en lovendring, men bare med en forskriftsendring,
kommer jeg selvfølgelig til å gjøre det. Men det er en ren juridisk vurdering
som jeg må overlate til de fagfolkene jeg har i departementet, å
gjøre. Men så fort dette vedtaket – som det nå ligger – blir vedtatt,
vil vi selvfølgelig gjøre den vurderingen så raskt som mulig.
Heidi Greni (Sp) [10:06:08]: Da må jeg spørre: Vil statsråden
umiddelbart ta initiativ til en sånn lovendring hvis det viser seg
at en forskriftsendring ikke er tilstrekkelig?
Statsråd Ola Elvestuen [10:06:17]: Da gjør vi det, selvfølgelig,
helt uten ugrunnet opphold.
Presidenten: Replikkordskiftet
er omme.
De talere som heretter får ordet,
har en taletid på inntil 3 minutter.
Arne Nævra (SV) [10:06:46]: Jeg må få lov til å berømme statsråden,
som står ganske rakrygget i denne saken. Det er modig gjort, og
det er riktig gjort, og statsråden er på et vis ambassadør for naturen
og ikke bare ambassadør for regjeringen. Det er bra.
Det er besnærende å tenke seg en
sånn endring som forslaget innebærer. Det synes ganske greit, jeg
har hørt disse elektriske motorene selv på vannet – du hører dem knapt.
Men det er et ganske viktig poeng her som ikke har vært nevnt –
jeg kjenner godt til det, og jeg kjenner godt til faunaen som er
i disse vannene – og det er at mobiliteten øker. Det er hele poenget
med det – mobiliteten øker. Man kommer seg fortere rundt på vannet,
ut i sivområdene, hvis man vil, på motsatt side av vannet. Vi snakker
om vann som er 1 km én vei og 2 km den andre veien. Der kan det
være et smålomreir, det kan være et storlomreir, det kan være en
sangsvane som ligger med reir på ei øy der, det kan være traner
som legger egg borte på den andre siden. Man kommer lettere dit.
Dette er et viktig argument, som
en faglig vurdering ville brakt på bane. Det er derfor forslaget,
bemerkningene og holdningene til statsråden er riktig, og det er derfor
direktoratet sier det de gjør. En trane vil sky reiret sitt etter
én forstyrrelse – én forstyrrelse. Sangsvanene vil sky reiret etter
én forstyrrelse. Er det greit hvis det gjør det lettere? Dette er
ikke så enkelt som det kan framstå, dette er egentlig en ganske
alvorlig sak, for vi bryter en grense. Man kan gjøre noe litt morsomt
ut av det og si at den grensen ser vi ikke under vann. Nei, men det
er en grense på vann som vi nå bryter.
Hva er en elektrisk motor? Kanskje
ikke bare det vi nå opplever. Det ble nevnt også fra talerstolen
her, fra flere talere, at elektriske motorer er i sterk utvikling.
Vi ser akselerasjonen på mange biler, på andre farkoster – det går utrolig
raskt. Batterikapasiteten øker.
Vi bryter altså nå en grense. Så
er spørsmålet da: Hva er «begrenset effekt»? Det må komme fram i
en vurdering, i en forskrift – hva er en begrenset effekt? Jeg er,
ut fra de holdningene som nå er representert her i salen, redd for
at den grensen vil kunne tøyes, og at tolkningen vil kunne tøyes
ganske betydelig.
Jeg må bare få lov til å si at jeg
er bekymret på naturens vegne for at vi nå bryter en grense. Så
får vi se hva som kommer fram av forskriftsendringer.
Heidi Greni (Sp) [10:10:06]: Som initiativtaker til dette
forslaget var jeg selvsagt spent på komitébehandlingen, og jeg var
– i hvert fall inntil jeg hørte statsrådens innlegg her i dag –
veldig fornøyd med det resultatet komiteen kom fram til.
Opptakten var at Holtålen kommune
hadde mange henvendelser fra flere som ønsket mulighet til å bruke elmotorer
også på mindre vann. Stortinget åpnet for elsykkel i utmark, og
det framsto da som åpenbart for kommunen at dette også måtte gjelde
båtmotor. Det er som sagt større fare for at sykkel setter spor
i naturen enn at en båt med elmotor gjør det. Etter dialog med fjellstyre
og grunneierlag osv. fattet Holtålen kommune vedtak om forskriftsendring
som tillot bruk av elmotor på et 20-talls navngitte vann, med begrunnelse
om å fremme fritidsfiske i disse aktuelle vannene, særlig av kultiveringshensyn.
Det høres kanskje mye ut med 20 vann, men i en kommune med så stor
utstrekning og så mange fjellvann som vi har, er det bare en brøkdel
av dem.
Den 25. august 2017 opphevet Fylkesmannen
vedtaket fordi kravet til «særlige grunner» i motorferdselloven
§ 5 ikke var oppfylt. I forbindelse med sitt vedtak hadde Holtålen
kommune også innført en forskrift om at bensinmotorer opp til seks
hestekrefter kunne benyttes på vann over 2 km2, på navngitte vann. Det
er ganske ulogisk for meg at Fylkesmannen overprøver vedtaket om
elmotor, mens vedtaket om bensinmotor var helt greit. Det er også
veldig ulogisk at man skal tillate sykkel med elmotor, men ikke
en båtmotor. Dette kunne umulig være lovgivers intensjon. Derfor
foreslo vi en lovendring, men departementet konkluderte med at det var
tilstrekkelig med en forskriftsendring, noe en nesten samlet komité
sluttet seg til.
Etter statsrådens innlegg her i
dag velger jeg å ta opp Senterpartiets forslag i saken, for jeg
ble veldig i stuss på hva en egentlig mente med hensyn til om det
var tilstrekkelig med en forskriftsendring eller ikke. Dette ble gjort
for å fremme friluftsliv og for å sørge for kultivering av disse
vannene. Det er en liten sak i den store sammenhengen, men viktig
for dem det gjelder, og ikke minst er det en seier for lokaldemokratiet.
Det er selvfølgelig kommunene, som har lokalkunnskapen, som skal
fatte disse vedtakene. Det er en grense for hva Fylkesmannen skal
kunne overprøve, og jeg håper nå at denne forskriftsendringen kommer
raskt på plass, så det kan settes ut i livet så fort som mulig.
Presidenten: Representanten
Heidi Greni har da tatt opp det forslaget hun refererte til.
Lars Haltbrekken (SV) [10:13:20]: Representanten Kjenseth
fra Venstre sier at hyttefolket ved vannet han bor ved, ikke ser
noen problemer med bruk av elmotor på hans vann. Nei, det er heller
ikke hyttefolket SV er bekymret for i denne saken, og jeg skulle
ønske at Venstre på Stortinget var like bekymret for naturen, for fuglelivet,
som det Venstre i regjeringen er i denne saken. Det er det som er
problemet, at vi kan skremme opp fuglelivet, og – som vi hørte min
kollega Arne Nævra si – få fugler til å forlate sine reder.
Så kommer representanten Heggelund
fra Høyre med en harang rundt ting som overhodet ikke har noe med
denne saken å gjøre. Jeg vil anbefale representanten Heggelund å
lese brevet komiteen har fått fra regjeringen i saken, og jeg vil
også anbefale representanten Heggelund å bruke lunsjpausen etterpå
til å høre igjen innlegget fra regjeringens talsmann i denne saken,
statsråd Ola Elvestuen.
Igjen er det, som i ulvesaken, SV
som er nødt til å stå opp som klima- og miljøministerens varmeste
forsvarer av naturen, mens regjeringspartiene svikter sin egen regjering.
Det er trist å se i slike saker.
Per Espen Stoknes (MDG) [10:15:35]: Representanten Heggelund
går til angrep på Miljøpartiet De Grønnes lokalpolitikk på et utrolig
tynt grunnlag, som vanlig. Mange kommuner gjør en enorm innsats
for å ta vare på natur, jord og nærnatur, men likevel ser vi at
i praksis er det ofte konflikt mellom lokale og nasjonale hensyn.
Det så vi sist i debatten om nærnaturloven, og det viser seg at
hele 86 pst. av søknadene om å få bygge i områder med byggeforbud
ble innvilget i norske kommuner i årene bakover i tid.
Kun i 14 pst. av tilfellene klarte
altså kommunenes representanter å motstå sterke lokale interesser
om å bygge ned nærnaturen. Det lider nærnaturen under. I jordvernsaken
har vi et nasjonalt mål om å komme under 2 000 dekar per år. Likevel
lar kommunene årlig om lag 6 000 dekar – tre ganger så mye – bygges
ned. I debatten ønsket til og med Senterpartiet at man må la ordførere og
lokalpolitikere få slippe å ta ansvaret for de negative beslutningene
og avslagene som de sterke nære interessene ønsker å løfte fram.
I vann- og snøscootersaken ser vi
også at det gis en lang rekke dispensasjoner. Man ønsker å ta lokale
hensyn på et lokalt nivå. Det er helt forståelig. Vi i Miljøpartiet
De Grønne har selv 300 lokale representanter, og at lokale myndigheter
ønsker å ta lokale hensyn, er helt naturlig. Jeg har selv bodd i
flere mindre lokalsamfunn og vet at når man treffer naboen dagen
etter, enten det er på en ferge eller på en tur, og man nettopp
har gitt avslag i en sak, blir det vanskelig.
Miljøpartiet De Grønne har stor
tillit til den enorme innsatsen som lokalpolitikerne gjør, men her
handler det om systemfeil. Det handler om at det blir målt på ulike
nivåer. Kommunale mål ønsker å ta lokale hensyn, nasjonale mål skal
ta hensyn til hele landet og hele naturen. Når det blir konflikt
mellom de to målene, må vi stå fast på de nasjonale målene og sørge
for at det er nasjonale virkemidler som kan sørge for at de nasjonale målene
gjenspeiles på de lokale nivåene.
I dag handler det om et slikt nasjonalt
hensyn, hensynet til naturen, og jeg vil derfor utfordre – og samtidig «joine»
– representanten Haltbrekken på at Miljøpartiet De Grønne er enda
varmere i støtten til klima- og miljøministeren i nettopp denne
saken.
Ketil Kjenseth (V) [10:18:45]: I Venstre er vi veldig glad
for at Miljøpartiet De Grønne og SV er store fan av miljøminister
Ola Elvestuen. Det må vi jo si at Venstre også er. Vi har heiet
Ola fram til den ministerposten, og det er også for å forsvare miljøverninteressene.
I denne saken diskuterer vi forvaltning,
men også den mobiliteten som representanten Arne Nævra var inne på.
Når representanten Haltbrekken siterer meg, er det fint om han siterer
meg riktig, for jeg bor ikke ved et innlandsvann. Jeg bor riktignok
ved Mjøsa, som er en stor innsjø, men det er ikke den vi snakker
om her.
Når det gjelder hyttefolket – ja,
i noen tilfeller gjelder det dem, men faktum er at i mange av disse
tilfellene ligger det ikke hytter ved de vannene og veldig sjelden
boliger. Rundt mange av vannene er det brygger i forfall, og de
er svært vanskelig tilgjengelig med båt. Mange av båtene som ligger
der, er i ferd med å råtne opp eller ligger ubrukt, så det er ikke
så mange båter å sette denne elmotoren på. Det skal vi også huske
på.
Apropos mobilitet, det er mange
eldre med et forhold til en del av denne naturen som i dag, på grunn
av bryggene eller at de ikke kan ro, ikke kommer seg ut på vannet.
Den bitte lille elmotoren er det hjelpemiddelet som kan gi mulighet
til at noen får ta del i og formidle både lokalkunnskap, forvaltning
og det naturmangfoldet som er rundt og i disse vannene. Det er én
viktig grunn til at jeg synes det er greit at vi åpner for at kommunene
selv kan ta initiativ til å regulere mulighetene i noen få vann,
for vi åpner jo ikke for en storstilt elmotorisering av små innlandsvann
ved dette vedtaket.
Det er viktig, når en åpner for
at noen kan ta slikt initiativ og få unntak, at vi evaluerer hva
det fører til. Det er en oppfordring til både oss selv og byråkratiet
at en med forskriftsendringen lar det følge med en evaluering av dette.
Det er også viktig – apropos at flere har vært inne på elsykkel
og andre muligheter som eldrivkraft gir – at en følger med på hvilke
konsekvenser det fører med seg når en skaper nye muligheter for
menneskelig mobilitet i naturen.
Heidi Greni (Sp) [10:21:56]: Jeg må si jeg blir litt forundret
når jeg hører SV og Miljøpartiet De Grønne i denne saken, for jeg
trodde de egentlig var støttespillere for å legge opp til kultivering
av fiskevann, økt bruk av naturen og et miljøvennlig friluftsliv
uten bruk av forurensende teknologi. Jeg ble veldig forundret da
hele dette initiativet kom fra dem som ønsket kultivering av disse
fiskevannene. Kommunen vedtok dette, nettopp for å få til en bedre
kultivering. Når de sier at det er mye mer støy fra elmotor enn
det er fra en som ror, blir jeg også veldig overrasket, for iallfall
de elmotorene jeg har hørt, er det ikke noe leven fra. Kravet om
begrenset effekt er veldig fornuftig, og det er ikke verre å håndheve det
når det gjelder elmotor, enn det er når det gjelder bensinmotor.
Det er veldig uforståelig for meg
at vi heller ikke skal klare å ta hensyn til de naturvurderingene
vi må gjøre. Det gjør kommunene i dag når de tillater bensinmotor på
et vann på 2,1 km2. Det
kan selvsagt kommunene også gjøre når de skal tillate elmotor på
et vann på 1,9 km2. Jeg
må si det forundrer meg at en ikke ser at den alminnelige rettsoppfatning
blir utfordret når man kan sykle så mye man vil med elsykkel i terrenget
rundt disse vannene, men man kan ikke bruke elmotor på en båt ute
på vannet. Hvis noen kan forklare meg at det er aldeles logisk,
hadde det vært opplysende for meg i hvert fall.
Til representanten fra Høyre som
hadde vært innom Senterpartiets kontor – dit skulle han for øvrig
ta seg en tur litt oftere, det er mye å lære der: Hvis han hadde
sett litt nøyere etter, hadde han også sett plakater om respekt
for lokaldemokratiet, nei til tvangssammenslåing osv. Det er nettopp
respekten for lokaldemokratiet Senterpartiet er opptatt av. I Høyres
program står det også mye om respekt for lokaldemokratiet, mindre
statlig overstyring, mindre innsigelser osv., men den store forskjellen
på Senterpartiet og Høyre er at i Senterpartiet er det samsvar mellom
ord og handling.
Presidenten: Representanten
Lars Haltbrekken har hatt ordet to ganger tidligere og får ordet
til en kort merknad, begrenset til 1 minutt.
Lars Haltbrekken (SV) [10:24:49]: Jeg vil minne representanten
Greni om at når det foreligger særlige grunner til det, har kommunene
i dag lov til å gjøre det Senterpartiet ønsker.
For øvrig blir man i løpet av denne
debatten fristet til å fremme forslag om at Stortinget skal starte
klima- og miljøminister Elvestuens fanklubb, men jeg frykter at
i denne saken ville den fanklubben fått tre medlemmer: undertegnede,
Arne Nævra og Per Espen Stoknes. Det er dessverre ikke veldig mye
å bygge en organisasjon på.
Men jeg har et spørsmål til de partiene
som nå stiller seg bak forslaget til vedtak, og som sier at kommunene skal
gjennomføre naturkartleggingen. Spørsmålet er: Kommer det mer penger
til kommunene til denne naturkartleggingen i det reviderte nasjonalbudsjettet? Spørsmålet
går til Kristelig Folkeparti, Venstre, Høyre, Fremskrittspartiet,
Senterpartiet og Arbeiderpartiet. Alle har taletid igjen.
Arne Nævra (SV) [10:26:07]: Jeg skal være kort.
Det jeg ikke helt forstår her, ut
fra innlegget til representanten Greni: Hun snakker om at vi må
ha tillit til lokale myndigheter som skal vurdere naturhensyn –
eller noe i den duren der. Så vidt jeg forstår ut fra forslaget
til Senterpartiet, er det ribbet for de hensynene. Senterpartiets
forslag er at det skal mer eller mindre åpnes for bruk av elektrisk
motor på mindre vann. De har heller ikke med halehenget i tilrådingen.
Da er spørsmålet: Hvordan i all verden skal sånne hensyn da tas?
Hvis jeg forstår forslaget til Senterpartiet, er det mer eller mindre fritt
fram. Jeg vet ikke om representanten Greni kan forklare meg – hvis
hun har taletid igjen – hva det forslaget innebærer, hvis det da
skal tas hensyn til naturfaglige vurderinger av når elektrisk motor
kan settes på båten og det kan kjøres på vann mindre enn 2 km2. Det fatter jeg faktisk
ikke.
Jeg vil understreke poenget til
min kollega Haltbrekken: Økologisk grunnkart er det et enormt behov
for. Hadde vi hatt et økologisk grunnkart for landet, som viste
naturkvalitetene, behøvde ikke kommunen ringe naturfaglige folk
lokalt og spørre: Har dere noe på dette vannet? Sånne telefoner
har jeg faktisk fått noen av, hvor man har spurt om det finnes verdier
– er det en tiurleik her, er det en hekkefugl der. Det er veldig
trist at vi ikke har et sånt grunnlagskart, for da hadde naturfaglige myndigheter
hatt et helt annet verktøy å jobbe ut ifra.
Stefan Heggelund (H) [10:28:15]: Først til representanten
Greni: Jeg tror vi i denne debatten kan nøye oss med å glede oss
over at våre to partier er enige, som vi er her.
Til representanten Haltbrekken:
Nå har vi et flertall som faktisk er villig til å prioritere det
han spør om, bare se på utviklingen av artsdatabanken, hvor vi skal
få en god oversikt over det reelle biologiske mangfoldet i landet
vårt.
Men jeg reagerte på noe annet som
representanten Haltbrekken sa. Han sa at representantene Stoknes, Nævra
og Haltbrekken ikke var noe å bygge en forening på. Jeg kan ikke
tenke meg noe som er mindre sant. Dette er jo aktivister av det
reneste og rankeste merke, og jeg vil også veldig gjerne være med
i fanklubben til statsråd Ola Elvestuen, og jeg tror jeg snakker
på vegne av hele regjeringsfraksjonen. Vi kunne hatt en hjemmeside
som het olasstue.no, vi kunne sendt ut et nyhetsbrev som het Elve-nytt,
og vi kunne hatt sightseeinger på hans gamle kontorer på rådhuset,
der han har vært byråd og leder av byutviklingskomiteen. Jeg tror
denne foreningen er liv laga, og jeg er glad for at den blir tverrpolitisk.
Nils T. Bjørke hadde her
teke over presidentplassen.
Presidenten: Representanten
Heidi Greni har hatt ordet to gonger tidlegare og får ordet til
ein kort merknad, avgrensa til 1 minutt.
Heidi Greni (Sp) [10:29:54]: Jeg fikk to-tre utfordringer
her som jeg gjerne vil svare på.
Når det gjelder naturhensynet, er
det en forutsetning i hele motorferdselloven. Der kommunen kan gi
dispensasjon, og der kommunen kan komme med lokale forskrifter,
er det en forutsetning at det skal ivaretas og kartlegges. Det er
selvsagt ikke noe verre for kommunen å utføre det for et vann som
er 1,9 km2, der man vil
ha en elmotor, enn for et vann på 2,1 km2, der man vil ha en bensinmotor.
Jeg ville tro at en bensinmotor kan ha større innvirkning på naturen
rundt.
Når det gjelder finansiering, blir
jeg litt i stuss, for samtidig som representantene sier at det ikke
er noe rop der ute om at vi skal ha mer forstyrrelser i naturen,
at folket ikke vil ha mer forstyrrelser i naturen, og at dette ikke
er ønsket av innbyggerne, skal det være nødvendig med en stor ekstrabevilgning
for den enorme pågangen det vil bli i denne saken. Jeg kan love
at Senterpartiet i hvert fall kommer med mer penger til kommunene,
og dette skal vi klare innenfor vårt budsjettforslag.
Presidenten: Representanten
Ketil Kjenseth har hatt ordet to gonger tidlegare og får ordet til
ein kort merknad, avgrensa til 1 minutt.
Ketil Kjenseth (V) [10:31:17]: Nå begynner vi å snakke –
når representanten Arne Nævra snakker om økologisk grunnkart. Det
er her Venstre viser hva vi har holdt på med de siste fire årene.
Vi har bevilget mye penger for å få kommunene til å gjøre naturkartlegginger.
Arbeidet med økologiske grunnkart er i gang. Artsdatabanken er en
del av det. Men de kommunene som her skal søke om dispensasjon,
må vi forutsette har gjort et forarbeid og vet hva de setter i gang.
Hvis ikke er det et grunnlag for å si at det ikke er mulig å få
det unntaket, eller for å gi fylkesmennene et særlig tilsyn med
nettopp de kommunene.
Her er det mye godt arbeid på gang,
og det regner jeg med at statsråden også sier i sitt innlegg.
Statsråd Ola Elvestuen [10:32:18]: Jeg hadde egentlig tenkt
over om det var riktig å ta ordet igjen, når det var forespeilet
både omvisninger på tidligere kontorer og annet.
Men det jeg skulle ta ordet for,
var nettopp det som handlet om et kunnskapsløft for norsk natur,
for der er det et løft som er gjort de siste årene. Arbeidet med
økologisk grunnkart er godt i gang. I år, alene, bruker vi 103 mill. kr
på jobben med økologisk grunnkart, og det er forventet at portalen
for økologiske grunnkart kan være klar i 2020. Det er jo ikke et
økologisk grunnkart som er og blir ferdig noen gang, dette vil være
et kontinuerlig arbeid, for hele tiden å videreutvikle det, sånn
at det er et grunnlag for ulike forvaltningsnivåer til å kunne ta
sine beslutninger i enkeltsaker. Men først og fremst er dette for
å lage et grunnlag for å få en mer helhetlig, økosystembasert forvaltning,
som er det vi må jobbe fram i årene framover.
Jeg vil si til dette helt konkrete
forslaget at det er riktig at jeg ikke har anbefalt det, men det
har vært en vurdering. Jeg tror nok at vi fint skal klare å følge
opp det forslaget som nå ser ut til å få flertall, uten at det skal
føre til noen negative effekter på de vannene som er mindre enn
2 km2. Det er selvfølgelig
en jobb med å klarlegge hva det er å ha liten effekt på disse elektriske
motorene, men dette er jeg helt sikker på at vi skal klare å få
til på en god måte, sånn at det gir noen flere en mulighet til å bevege
seg med en elmotor på disse mindre vannene og gir en fleksibilitet
til kommunene uten at det gir negative effekter for natur og miljø
for det samme vannet.
Presidenten: Representanten
Per Espen Stoknes har hatt ordet to gonger tidlegare og får ordet
til ein kort merknad, avgrensa til 1 minutt.
Per Espen Stoknes (MDG) [10:34:34]: Jeg merket meg at flere
hadde det retoriske poenget at man sammenliknet elbåter på vann
med elsykler på land. Jeg kan da berolige Senterpartiet med at det
er forbudt med selvgående elsykler i naturen – man har elscootere,
men da må man ha skilt. Som ivrig elsyklist selv vet jeg at man
må sykle hele tiden, og dessuten sykler man på sti, mens en elbåt
går helt av seg selv, så den er mer sammenliknbar med en elscooter.
Det andre er at med en båt kommer
man tett innpå reir, mens man med en elsykkel sjelden sykler tvers
gjennom skauen, da sykler man på en sti. På den måten er det et
veldig avgrenset bevegelsesmønster for elsykler, som ikke gjelder
for båter. Med hensyn til både bevegelsesmønsteret og måten man
driver motoren på, er det veldig store forskjeller på de to kategoriene.
Presidenten:  Fleire
har ikkje bedt om ordet til sak nr. 2.
Innstilling
fra energi- og miljøkomiteen om Representantforslag fra stortingsrepresentantene
Tore Storehaug, Kari Elisabeth Kaski, Lars Haltbrekken og Arne Nævra om
en ny, supplerende nasjonalparkplan (Innst. 324 S (2017–2018), jf.
Dokument 8:185 S (2017–2018))
Presidenten: Etter
ønske fra energi- og miljøkomiteen vil presidenten føreslå at taletida
vert avgrensa til 3 minutt til kvar partigruppe og 5 minutt til
medlemer av regjeringa.
Vidare vil presidenten føreslå at
det – innanfor den fordelte taletida – vert gjeve anledning til
inntil seks replikkar med svar etter innlegg frå medlemer av regjeringa,
og at dei som måtte teikna seg på talarlista utover den fordelte
taletida, får ei taletid på inntil 3 minutt.
– Det er vedteke.
Første talar er Åsmund Aukrust,
ordførar for saka. Han er ikkje til stades i salen. Då går me vidare
på talarlista, og den neste er Stefan Heggelund.
Stefan Heggelund (H) [10:36:44]: Naturvern er et viktig tema.
Det er viktig fordi vi skal sikre at framtidens generasjoner kan
nyte fantastiske naturopplevelser på samme måte som vi kan gjøre.
Det er en konservativ grunnverdi, for vi mener at samfunnet bygges
i fellesskap med de generasjonene som kom før oss, og de generasjonene
som kommer etter oss. I tillegg er naturvern et viktig klimatiltak.
Hvorfor det? Jo, det er fordi jo større biologisk mangfold vi har,
jo bedre er naturen rustet for å møte de værendringene vi uansett
vet kommer.
Dette er stortingsflertallet klar
over og bevisst på, og det viser vi ved måten vi behandler denne
saken på. Vi mener det er behov for å supplere eksisterende vern
for å sikre representativitet, ta vare på truet natur og gjøre verneområdene
mer robuste. Det mente vi også i forrige periode, hvor vi sluttet
oss til forslaget om at det skal gjennomføres supplerende vern for
å dekke opp mangler i dagens verneområder. Det er grunnen til at
Klima- og miljødepartementet har et arbeid med fylkesvise, supplerende
verneplaner, som skal ivareta både intensjonen i representantforslaget
og oppfølgingen av Stortingets vedtak i forbindelse med behandlingen
av naturmangfoldmeldingen.
Vi mener derfor at saken er godt
ivaretatt slik den er, og at det som mindretallet i denne saken
ber om, ikke er nødvendig – fordi det nok går noe for langt, men
også fordi regjeringen er i gang med et viktig arbeid. Det kan ikke
være slik at bare fordi man kanskje ikke får det akkurat slik som
man vil i en sak, så skal man fremme et nytt representantforslag.
Man må gjerne gjøre det, men poenget her er at regjeringen allerede
er i gang med et viktig arbeid som er basert på både det som regjeringen skriver
i Jeløya-plattformen, og det som var stortingsflertallets klare
intensjoner da vi behandlet naturmangfoldmeldingen sist. Så dette
er ivaretatt.
Gisle Meininger Saudland (FrP) [10:39:19]: Jeg tror ikke
vi skal kappes om å verne mest mulig. Det er ikke sikkert at det
er noe poeng i seg selv med å verne, for hele poenget må jo være
at man må verne det som det er nødvendig å verne, men ikke verne
for vernets skyld.
Jeg tror også at det er viktig å
merke seg det gode arbeidet som gjøres med frivillig vern og lokal
medvirkning. Og jeg er glad for at statsråden virker å ha forståelse
for lokal medvirkning og viktigheten av lokal aksept. Jeg er spent
på å se hvordan de fylkesvise, supplerende verneplanene kommer til
å se ut. Fremskrittspartiet kommer til å følge det arbeidet nøye
når det kommer.
Ole André Myhrvold (Sp) [10:40:17]: Senterpartiet bygger
sin politikk på flere ideer. Én av disse er forvaltningsideen. I
det ligger at jorden skal forvaltes på en slik måte at den overlates
i bedre stand til neste generasjon enn den var da vi overtok den.
De norske nasjonalparkene er opprettet
i en stolt tradisjon om verdier det er verdt å ta vare på, og Senterpartiet
har i hovedsak støttet opp om det arbeidet. Men Senterpartiet står
også i en annen tradisjon, der verdier kan ivaretas gjennom bruk
– i mange tilfeller bruk som både skaper og ivaretar verdier, som
f.eks. beitebruk. Vi produserer mat på beitemarken og får biologisk
mangfold igjen. Vi hogger skog og planter skog og får både biologiske
og økonomiske verdier igjen. Det er til og med avgjørende for klimaløsningen.
Om lag én tredjedel av de norske artene som er utrydningstruet,
hører hjemme i jordbrukets kulturlandskap.
Natur er ikke bare verdifull om
den får ligge helt urørt. Den er også verdifull om vi bruker den
på en forsvarlig måte. Senterpartiet tror på vern gjennom aktiv forvaltning
og en kunnskapsbasert vernepolitikk. Vi har mindre tro på statlige
og byråkratiske verneregimer som tres nedover hodene på lokalsamfunn,
næringsdrivende og grunneiere. Senterpartiet deler derfor ikke utgangspunktet
for dagens sak, at det er behov for mer vern. I dag er om lag 17 pst.
av Norge allerede vernet, og Senterpartiet utelukker ikke at det
også i framtiden kan være områder som fortjener vern, men utgangspunktet må
da være at man har behov for det, og at man kan dokumentere at de
aktuelle områdene faktisk innehar tilstrekkelige kvaliteter som
innebærer at nasjonalparkstatus skal være virkemiddelet.
Saken berører heller ikke det faktum
at ressursene eies av noen, enten det er staten – oss alle – eller
private grunneiere. I Norge har vi mange grunneiere. De fleste er mindre,
og det har vært en suksessfaktor for verdiskaping, fordeling av
ressurser og en langsiktig forvaltningstradisjon. Senterpartiet
vil minne om at vi på 1980- og 1990-tallet hadde konfliktfylte fredningsprosesser
som førte fram til prinsippet om frivillig vern. Ordningen har vært
en stor suksess: Gjennomføringskostnadene er blitt redusert vesentlig,
og konfliktene er tilnærmet borte. Faglige evalueringer viser at
ordningen naturfaglig sett har gitt gode løsninger. Ordningen har
også vist styrke ved at man har maktet å følge opp med bevilgninger
til fredning.
Politisk har frivillig vern stått
sterkt, og i juni 2017 uttalte daværende statsråd Helgesen at det
bør være en høy terskel for å avvike fra frivillighet ved vern av
privateid skog. Senterpartiet merker seg at regjeringen i sin nye
regjeringserklæring utvetydig slår fast at målet om vern skal skje
gjennom privat frivillig vern eller gjennom vern av offentlig eide
skogarealer. Senterpartiet forutsetter at dette også er politikken
ved etablering av nye nasjonalparker og verneområder, og at det
skjer på frivillig basis, gjennom lokale løsninger.
Lars Haltbrekken (SV) [10:43:37]: Norges nasjonalparker er
våre naturskatter. Vi kom sent i gang her i landet med å gi store
naturområder beskyttelse for framtiden, men vi kom etter hvert godt
i gang. Vi har likevel fortsatt en jobb å gjøre. Presset på de delene
av norsk natur som ikke er tilstrekkelig sikret for ettertiden,
er stort.
Påvirkningene på naturmiljøet skjer
i et tempo som langt overgår den naturlige utviklingen. FNs miljøprogram
har estimert at det hver dag forsvinner mellom 150 og 200 arter
på verdensbasis.
Vi mennesker er avhengige av naturen.
I dag står mange viktige arter og naturtyper i fare for å forsvinne for
bestandig. Arealinngrep, høsting, forurensning og klimaendringer
er noe av det som truer naturmangfoldet sterkest.
De største truslene mot naturmangfoldet
i Norge er at leveområder for dyr og planter blir ødelagt og oppdelt gjennom
ulike former for arealinngrep. Nasjonalparker og andre naturvernområder
sikrer sårbare og truede naturtyper, og de bevarer områder av stor
verdi.
Hvis man tar utgangspunkt i at hele
Norge en gang var uberørt av mennesker, var halvparten av denne urørte
naturen borte ved år 1900. I 1948 var andelen inngrepsfri natur
redusert til 34 pst., mens det i dag bare er litt over 10 pst. igjen
av det som en gang var.
Når man når min alder, vil mange
komme til den konklusjonen at alt var bedre før. Det har jeg også
kommet til, i alle fall når det gjelder partiet Høyre. I årene 2001–2004
hadde partiet Norges ukronede nasjonalparkkonge, Børge Brende, som
miljøvernminister. Ingen har fått vedtatt like mange nasjonalparker
i statsråd som han fikk.
Det startet med at han fikk en telefon
fra journalist Karl Brox i Adresseavisen i Trondheim. Han ba statsråden
trekke ut øverste høyre skuff på skrivepulten sin. Der lå landsplanen
for nasjonalparker fra 1993 klar til å bli gjennomført.  Brende
trakk ut skuffen og satte i gang. Aldri har vi sett maken til tempo
i opprettelsen av nye nasjonalparker her i landet.
Men hvor er dagens Høyre? Hvorfor
viderefører ikke dagens Høyre den gode konservative tradisjonen
det er å ta vare på naturen for framtiden? Hvorfor vil ikke dagens
Høyre støtte SV og Kristelig Folkepartis representantforslag om
nye nasjonalparker? Det er et spørsmål jeg stiller meg etter at
vi har behandlet denne saken, og jeg tar med det opp vårt forslag
i saken.
Presidenten: Representanten
Lars Haltbrekken har teke opp det forslaget han refererte til.
Tore Storehaug (KrF) [10:46:49]: Eg synest vi skal koste
på oss litt skryt av tidlegare storting som har sytt for at vi har
46 nasjonalparkar, inkludert 7 på Svalbard, og at dei har blitt
ein realitet, og ikkje minst at nasjonalparkplanen frå 1993 langt
på veg har blitt realisert.
Vern som nasjonalpark er langt på
veg fullført i Noreg, men grunnen til at vi har teke dette initiativet
i lag med SV, er ønsket om å få på plass ei heilskapleg supplering
av dei nasjonalparkane vi har i dag. For i nokre tilfelle kan det
vere aktuelt å utvide eksisterande parkar, i andre tilfelle å etablere
nye – alt for å sikre at eit representativt utval av norsk natur
blir verna på denne måten.
Dei siste åra har det kome ønske
og forslag i Stortinget om oppretting av nye nasjonalparkar. Kristeleg
Folkeparti har ikkje støtta desse, sjølv om vi langt på veg har vore
einige i intensjonen. Eit viktig, men òg inngripande grep som etablering
av nasjonalparkar er, bør skje planmessig og helst bli sett i ein
heilskap, og sjølvsagt skal òg aktuelle kommunar, og andre, ha moglegheit
til å påverke desse prosessane.
Vi merkar oss at regjeringspartia
langt på veg deler den same intensjonen, men gjerne vil få avgjere
framdrift og arbeidsmåte sjølve, utan at Stortinget blandar seg.
Statsråd Elvestuen sin fanklubb kan ha mykje for seg. Han er ein
statsråd som gjer eit godt arbeid på mange område, men på dette
området kunne eg ha tenkt meg at det heilskaplege framlegget var
noko Stortinget òg kunne ha eit ord med i laget på.
Vi tek sjølvsagt til etterretning
at det er sånn det er, og at fleirtalet ser ut til ikkje å kome
dette forslaget i møte, sjølv om vi meiner at heilskapen blir skadelidande
når den arbeidsmåten ein vel, er fylkesvise planar. Men det aller
viktigaste er at naturmangfaldet blir sikra. Nasjonalparkar er éin
måte, frivillig skogvern er ein annan, aktiv bruk med respekt for
natursamanhengar er ein tredje. Vi har eit vakkert land som vi skal
leve av, og det skal vi ta vare på i form av vern på somme område.
Ketil Kjenseth (V) [10:49:24] (komiteens leder): Å bevare
et utvalg av norsk natur mot framtidige inngrep har lenge vært en
viktig del av norsk politikk. Nasjonalparkplanen er en viktig del
av dette, det er derfor viktig å presisere at intensjonen i representantforslaget
er god. Venstre vil verne mer natur enn i dag, og vi vil opprette
nasjonalparker for å ivareta naturmangfoldet. Å bevare det naturlige
biologiske mangfoldet er avgjørende for økosystemet og for hvordan
det økologiske samspillet vil kunne takle framtidige endringer i
miljøet. Tap av naturmangfold og biologisk mangfold er en like akutt
utfordring for livet på kloden som klimaendringene.
Vi vet at nesten halvparten av de
truede dyre- og planteartene i Norge i dag lever i skog. Likevel
er bare 2,9 pst. av den produktive skogen i Norge vernet i dag.
I naturmangfoldmeldinga har vi satt oss mål om å verne 10 pst. Av
16 typer våtmark vi har i Norge i dag, er 9 truet, og 183 truede
arter har våtmark som sitt viktigste leveområde. Det kan være fatalt
for disse artene dersom våtmark forringes eller blir borte.
Mange forskere har pekt på det de
kaller en sjette masseutryddelse, der verdens arter i dag utryddes
tusen ganger raskere enn det som er naturlig. I alle år har arter forsvunnet
naturlig, men på grunn av menneskelig aktivitet og arealendringer
forsvinner de nå mye raskere. Det er derfor viktigere enn noensinne
å sikre ivaretakelsen av disse artene og sikre et økosystem for
alle arter, noe nasjonalparkplanen vil være med på å gjøre.
Nasjonalparkene skal ifølge Meld.
St. 14 for 2015–2016 sikre at et representativt utvalg av store,
verdifulle naturområder uten større tekniske inngrep blir bevart for
framtida, noe de 46 nasjonalparkene Norge har i dag, ikke fullt
ut gjør. Det er derfor nødvendig å gjennomføre supplerende vern
i tråd med naturmangfoldmeldinga. Statsråden og Klima- og miljøverndepartementet
har satt i gang dette gjennom å starte arbeidet med fylkesvise supplerende
verneplaner. I arbeidet med disse fylkesvise supplerende verneplanene
vil en vurdere en supplering av nasjonalparkplanen og spesifisere
hvilke områder som vil kvalifisere til nye nasjonalparker, gjennom et
konkret registreringsarbeid.
Det er viktig å legge til at over
de årene vi har skapt de 46 nasjonalparkene, er fjell og innland
godt representert. Hav begynner nå å komme til, mens skog og innmark
er mindre representert. Så mangfoldet av nasjonalparker er også
viktig.
Så til representanten Lars Haltbrekken:
Den rød-grønne regjeringa satt i åtte år. Vi ble ni nasjonalparker rikere
da, men det er i hvert fall en god fordeling mellom blå-grønn og
rød-grønn side her. Det er etablert mange nasjonalparker – heldigvis
– fra begge sider.
Per Espen Stoknes (MDG) [10:52:45]: Vi har heldigvis mange
flotte nasjonalparker i Norge, og jeg tror jeg kan si med full sikkerhet
at vi ikke angrer på noen av dem. Kampen for nasjonalparkene for
å beskytte naturverdiene har vært lang og hard, men når det har
gått noen år, er det alltid bred enighet etterpå om at – ja, det var
riktig å verne.
Allikevel blir det stadig mindre
urørt natur i Norge. Bare 11 pst. av landet har villmarkspreget
natur, og det planlegges og gjennomføres brutale naturinngrep i
områder som er verdifulle både som inngrepsfri natur og for urfolk.
Vindprosjektet på Fosen ødelegger tradisjonelle reindriftsområder
og store deler av den mest urørte kystnaturen i Trøndelag. I Finnmark
planlegges vindparken Davvi på Varangerhalvøya, midt i et av Norges største
inngrepsfrie områder. I dag vil Stortinget antakelig stemme ned
forslaget fra Miljøpartiet De Grønne om å stanse tap av villmarkspreget
natur og starte restaurering av tapte naturverdier.
Noen må snakke på vegne av naturen
og ikke bare menneskers interesser. Derfor er vi i Miljøpartiet
De Grønne varme tilhengere av forslaget som fremmes av Kristelig
Folkeparti og SV her i dag, og som også ble fremmet av SV, Miljøpartiet
De Grønne, Arbeiderpartiet og Venstre i forrige stortingsperiode.
Vi trenger en ny nasjonalparkplan som handler om både å lage nye
nasjonalparker og å utvide de gamle. Miljøpartiet De Grønne mener
f.eks. at tiden nå er overmoden for nye nasjonalparker på Preikestolen,
i Østmarka og på tvers av landegrensene på Nordkalotten. Vi mener
det er stort rom for utvidelse av nasjonalparkene, som f.eks. Jotunheimen
nasjonalpark, som bør utvides mot syd fram til Bygdin og kanskje
videre på sørsiden, og Øvre Dividal nasjonalpark, som bør utvides
mot vest og mot sør med store arealer på nordsiden av Altevatnet.
Noe av det viktigste med en ny nasjonalparkplan
er at en kan gjøre en grundig vurdering av mulighetene for nye nasjonalparker
i lavlandet og langs kysten, som i dag er sterkt underrepresentert
i verneplanene våre. Vi håper statsråden ser viktigheten av denne
tematikken og vil jobbe videre med dette selv om regjeringspartiene dessverre
stemmer ned forslaget her i dag.
Statsråd Ola Elvestuen [10:55:43]: I stortingsmeldingen Natur
for livet la Stortinget grunnlaget for det langsiktige arbeidet
med å ta vare på norsk natur. Områdevern er ett av virkemidlene
for å få til dette. I dag er ca. 17 pst. av Fastlands-Norge vernet.
Nasjonalparkene utgjør ca. 10 pst. av dette.
I behandlingen av naturmangfoldmeldingen
påpekte Stortinget at nasjonalparkene for framtiden skal sikre et
representativt utvalg av store, verdifulle naturområder uten større
tekniske inngrep. Det ble også påpekt at nye nasjonalparker er nødvendig,
bl.a. i kystnaturen og i barskogområder i lavlandet.
Vi har 39 nasjonalparker på fastlandet.
I tillegg er det sju på Svalbard. Etter at nasjonalparkene Raet,
Jomfruland og Færder kom på plass, er også representativiteten langs
kysten betydelig bedret. Vi mangler imidlertid fortsatt nasjonalparker
i barskogen i lavlandet. Jeg har derfor bedt Miljødirektoratet gjennomføre
naturfaglige registreringer i Østmarka utenfor Oslo. Dersom registreringene
viser at naturmangfoldlovens naturfaglige og juridiske krav til
nasjonalparker kan oppfylles, tar jeg sikte på å starte en verneplanprosess
for å opprette nasjonalpark i Østmarka. En slik bynær nasjonalpark vil
styrke Oslos renommé som miljøhovedstad.
Stortinget har besluttet at det
skal utarbeides fylkesvise supplerende verneplaner. Dette arbeidet
har mitt departement startet. Disse planene skal sikre at vi får vernet
et representativt utvalg av naturtyper som i dag ikke er godt nok
fanget opp i verneområdene, og at vi får vernet mer av de naturtypene
som er truet. Planene kan omfatte alle vernekategorier. Hvilken
verneform som velges for de ulike områdene, er avhengig av hvilke
naturverdier som skal ivaretas, og hvilke typer inngrep og aktivitet
som kan være forenlig med å ta vare på naturverdiene. De supplerende
verneplanene vil derfor kunne omfatte både nasjonalparker, naturreservater,
landskapsvernområder og biotopvernområder.
I Jeløya-plattformen har regjeringen
lagt til grunn at vi skal vurdere supplering av nasjonalparkplanen.
Jeg mener det er naturlig og mest kostnadseffektivt at dette skjer
som et ledd i arbeidet med suppleringsvernet. Hvis registreringene
avdekker behov for mange nye potensielle nasjonalparker, eller eventuelle
utvidelser av eksisterende parker, kan det være relevant å forankre
dette videre arbeidet i en egen nasjonalparkplan.
Når jeg får mer kunnskap om hvor
mange områder som kan være aktuelle å utrede med sikte på nytt nasjonalparkvern,
vil jeg ta stilling til om det er grunnlag for å utarbeide en egen
plan for dette arbeidet. Hvis det viser seg at det er snakk om et
begrenset antall områder, mener jeg det kan være like hensiktsmessig
at verneprosessene inngår som en del av de fylkesvise supplerende
verneplanene.
Til slutt vil jeg si at jeg er glad
for Stortingets engasjement for nasjonalparkene våre. Nasjonalparkene
er viktige for å ta vare på verdiene i den unike naturen vi har, og
det er viktig også å huske på at de har betydning for å skape grønne
arbeidsplasser i distriktene, og de er en viktig del av hele Norges
merkevarebygging.
Presidenten: Det
vert replikkordskifte.
Lars Haltbrekken (SV) [10:59:20]: I Nordland har det lenge
vært jobbet for å opprette Lofotodden nasjonalpark. Mitt enkle spørsmål
til statsråden er: Når blir Lofotodden nasjonalpark opprettet?
Statsråd Ola Elvestuen [10:59:35]: Dette har jeg svart komiteen
på før. Den ligger til behandling i departementet, og vi tar sikte
på å få en avgjørelse dette semesteret, altså før sommeren.
Lars Haltbrekken (SV) [10:59:50]: Jeg takker for svaret og
ser fram til at vi kan ta sommerferie og feire at Lofotodden nasjonalpark
blir opprettet før sommeren.
Statsråd Ola Elvestuen [11:00:06]: Den ligger som sagt til
behandling, og vi skal ta en beslutning før sommeren. Men jeg kan
tillegge at man allerede nå kan feire at vi har fått på plass en
utvidelse av Dovrefjell–Sunndalsfjella nasjonalpark, med Hjerkinn.
Presidenten: Replikkordskiftet
er avslutta.
Dei talarane som heretter får ordet,
har ei taletid på inntil 3 minutt.
Arne Nævra (SV) [11:00:42]: Det er ca. 10 pst. av Fastlands-Norge
som er vernet som nasjonalparker. Når en kjenner til hvordan Norge
ser ut, med topografi, geografi, dominansen av fjell og sjø, så
er kanskje ikke dette så imponerende som det kan høres ut som i
første omgang. Heldigvis er bildet ganske annerledes på Svalbard,
og det er jeg glad for. Der er store områder vernet, som kjent.
Alle, unntatt Senterpartiet, viser i merknadene til de naturfaglige
evalueringene av norske verneområder som er gjennomført av NINA,
Norsk institutt for naturforskning, som klart og tydelig viser at
dagens verneområder ikke er tilstrekkelig til å ta vare på truet natur.
Det står altså en del igjen. De samme partiene er bekymret for utviklingen
der den villmarkspregede naturen er i ferd med å forsvinne – det
blir mindre og mindre av den.
Det er bra. De sier også, og det
er blitt sagt av nesten alle talerne her i dag, at det er viktig
at nasjonalparkene i Norge sikrer et representativt utvalg av store,
verdifulle naturområder uten større tekniske inngrep. Men så henvises
det selvfølgelig til initiativet til departementet, som statsråden
gikk igjennom, om disse regionale verneplanene, der nasjonalparker
kan inngå. Jeg har selv vært involvert i utvikling av fylkesvise
verneplaner, og jeg synes det absolutt er hensiktsmessig når det
gjelder mindre områder, som reservater av typen våtmark, edellauvskog,
biologiske forekomster osv., men nasjonalparker vil ofte krysse
fylkesgrensene, og det ligger i begrepet «nasjonal» at det ofte
er snakk om store verdier for landet, altså nasjonale verneverdier.
Dessuten er poenget med en nasjonalplan
å prioritere nasjonalt, ikke innad i fylkene. Selvsagt skal fylkene og
kommunene være aktivt medvirkende i prosessen, det skulle bare mangle,
men en nasjonalparkplan er en innarbeidet arbeidsform fra regjeringen,
det er noe departementet og direktoratet kan, og fagfeltet har ikke blitt
direkte styrket i de regionale administrasjonene de senere årene.
Derfor altså SVs forslag om denne nasjonalparkplanen.
Jeg synes det er leit at Senterpartiet
– som vi ofte er enige med om distriktspolitikk og landbrukspolitikk, der
vi drar lasset sammen – ikke ser mulighetene i verneområdene, bare
begrensningene. Det vil si: De jakter på argumenter mot ethvert
forslag om vern. Men det er altså meget mulig å argumentere – fra
økoturisme til næringsutvikling – for distriktene med utgangspunkt
i verneområdet. I dag begynner faktisk den næringsveien å seile
opp som en viktig faktor.
Presidenten: Fleire
har ikkje bedt om ordet til sak nr. 3.
Innstilling
fra energi- og miljøkomiteen om Representantforslag fra stortingsrepresentant
Per Espen Stoknes om naturfornyelse, rikere økosystemer og større
opplevelsesmuligheter (Innst.
323 S (2017–2018), jf. Dokument 8:211 S (2017–2018))
Presidenten: Etter
ønske frå energi- og miljøkomiteen vil presidenten føreslå at taletida
vert avgrensa til 3 minutt til kvar partigruppe og 5 minutt til
medlemer av regjeringa.
Vidare vil presidenten føreslå at
det – innanfor den fordelte taletida – vert gjeve anledning til
seks replikkar med svar etter innlegg frå medlemer av regjeringa,
og at dei som måtte teikna seg på talarlista utover den fordelte
talartida, får ei taletid på inntil 3 minutt.
– Det er vedteke.
Lars Haltbrekken (SV) [11:04:37] (ordfører for saken): De
siste 50 årene har vi mennesker ødelagt mer av naturrikdommen enn
det som ble ødelagt fra tidenes morgen og fram til 1960-tallet.
Arter dør nå ut i et omfang og en hastighet som er opp mot 1 000
ganger raskere enn det som er normalt. Livets bibliotek står i brann.
Denne brannen må vi slukke, og vi må begynne å restaurere en del
av de områdene som er ødelagt. Vi står rett og slett overfor en
masseutryddelse av plante- og dyrearter, den største siden dinosaurene
forsvant. Det verste er at vi selv ikke vet hvilke konsekvenser
dette har for oss. Dette konkluderte FN med i en studie allerede
i 2005.
Å miste natur handler ikke bare
om å miste vakre blomster, storslåtte turområder og flotte dyr.
Det er verre. Vi risikerer å miste goder vi i dag tar for gitt:
rent vann, ren luft og ren jord som kan gi oss trygg matproduksjon,
planter som kan brukes til medisiner, og materialer som gir oss
husly – tjenester naturen gir oss helt gratis. For å kunne gi oss
disse godene må naturen ha et mangfold. Hver sommerfugl og hver
mose, hubroen og fjellreven hører med. Å ta vare på naturrikdommen
er et ansvar vi har i verden. Vi kan ikke kjøpe oss fri eller få noen
andre til å gjøre jobben for oss. India må ta vare på sine tigre,
og det er bare vi som kan ta vare på norsk natur. Vi vet hva som
skal til. For å ta vare på naturen må vi slutte å bygge den ned,
vi må gi beskyttelse til de viktige og verdifulle naturområdene,
og vi må begynne å restaurere de områdene som er ødelagt.
Vi kan hente noen erfaringer og
noe inspirasjon fra noe av det vi allerede har gjort. I 1923 ble
det etablert et skytefelt på Dovrefjell. I over 70 år dominerte
tanks, granater, kanoner, kuler og krutt deler av det som er Norges nasjonalfjell.
I 1999 vedtok Stortinget å legge ned skytefeltet. Og ikke bare det:
Stortinget vedtok at skytefeltet skulle tilbakeføres til naturen.
Et nitid arbeid startet, og det pågår ennå. Veier skulle tilbake
til naturen, miner skulle plukkes, sånn at dyr og mennesker igjen
kunne ferdes trygt, og igjen skulle rypesteggen, villreinen og mogopen
få råde i Dovrefjells rike. Dette arbeidet bør gi oss inspirasjon
til å gå videre med restaurering av natur, og jeg vil med det ta
opp de forslagene SV er med på.
Presidenten: Representanten
Lars Haltbrekken har teke opp dei forslaga han refererte til.
Runar Sjåstad (A) [11:07:54]: FNs generalforsamling vedtok
høsten 2015 at tap av naturmangfold skal stanses både på land og
i havet. Sammen med FNs bærekraftsmål er naturmangfoldene styrket
under Biomangfoldkonvensjonen. Alle land skal oppdatere sin nasjonale
strategi og utarbeide en handlingsplan for bærekraftig bruk og vern
av mangfold innen utgangen av 2015.
I Norge har vi vedtatt at de nasjonale
målene skal være at økosystemene skal ha god tilstand og levere
økosystemtjenester. Ingen arter og naturtyper skal utryddes, utviklingen
for truede og nær truede arter og naturtyper skal bedres, og et
representativt utvalg av norsk natur skal bevares for kommende generasjoner.
Naturmangfoldet gir grunnlag for
menneskets liv på jorden. Å bevare og sikre bærekraftig bruk av
naturlige økosystem er nødvendig for menneskets framtid og en forutsetning
for vekst og velferd i alle samfunn. Økosystemene på land og i havet
har en naturlig produksjon som det kan høstes mat fra, og naturen
gir grunnlag for menneskenes egenproduksjon av mat. Naturen renser vannet
og luften, produserer oksygen, sikrer pollinering av planter, resirkulerer
næringsstoffer, binder jordsmonnet, lagrer karbon, beskytter mot
erosjon og er viktig for overvannshåndtering og flomdemping.
Klimaendringene rammer naturen ulikt,
uavhengig av hvor robust den er i utgangspunktet. For en rekke arter
øker behovet for å kunne spre seg til nye habitater i takt med klimaendringene.
Samtidig bidrar forstyrrelser og inngrep både globalt og nasjonalt
til en oppstykking av naturen som vanskeliggjør slik spredning.
Det økte karbondioksidnivået i atmosfæren fører også til havforsuring.
Naturmangfoldloven og underliggende
regelverk er et sentralt virkemiddel for å stanse tap av arter og
naturtyper, men det er fortsatt behov for å forbedre kunnskapsgrunnlaget
og for å klargjøre prinsipper for virkemiddelbruken, særlig for
prioriterte arter og utvalgte naturtyper, samtidig som kunnskapsbasert
forvaltning er en av grunnsteinene i naturmangfoldloven.
God kunnskap er nødvendig som grunnlag
for god forvaltning og for valg av tiltak for å nå de nasjonale
og internasjonale målene for naturmangfold. Arbeiderpartiet mener
det nå haster med å komme i gang og ta i bruk de nye, moderne, dynamiske
og treffsikre virkemidlene for å stanse tapet av naturmangfold.
Utredningen fra Direktoratet for
naturforvaltning viser til at om lag 400 arter kan være aktuelle
som prioriterte arter. Derfor er det bra at Miljødirektoratet skal
legge fram en vurdering i løpet av 2018 med forslag til hvordan
Norge best kan ta vare på om lag 90 truede arter og 35 naturtyper.
Stefan Heggelund (H) [11:11:12]: Som representanten Haltbrekken
og representanten Sjåstad sa på en veldig god måte, er vi også opptatt
av naturvern. Jeg var inne på noen av grunnene til det i innlegget
jeg hadde i den forrige saken, nemlig at det handler både om å sikre
at framtidens generasjoner skal kunne få nyte vår fantastiske natur
på samme måte som vi gjør, og at naturvern er viktig, for jo større
biologisk mangfold en har, jo bedre rustet er naturen til å takle
værforandringer, som uansett kommer i forbindelse med klimaendringene.
Representanten Haltbrekken har også
nevnt en rekke andre viktige ting som viser hvor relevant det er
med et aktivt naturvern. Flertallet mener klimaendringer, spredning
av miljøgifter og tap av naturmangfold er vår tids største miljøutfordringer.
Derfor må vi jobbe aktivt for å motvirke det. Naturmangfoldet og
livsgrunnlaget må sikres for kommende generasjoner, slik at vi overlater
naturen og miljøet til våre barn i minst like god stand som vi overtok
det fra våre foreldre. Derfor må regjeringen jobbe for å ivareta
det biologiske mangfoldet, ta vare på truede arter og truede naturtyper,
og vi må identifisere og iverksette tiltak mot de største driverne
av problemet.
I forrige periode behandlet vi Meld.
St. nr. 14 for 2015–2016. Der vedtok vi et mål om vern av 10 pst.
av skogen og restaurering av 15 pst. av de forringede økosystemene
i Norge innen 2025. I tillegg var vi enige om et par andre viktige
ting, nemlig kvalitetsnormer for myr og villrein og å vurdere det
for økosystemer, utarbeide en handlingsplan for å forbedre situasjonen
for sjøfugler, samt styrke arbeidet med økologiske grunnkart – noe
vi ser i budsjett etter budsjett at flertallet og den blå-grønne
regjeringen er opptatt av.
Så skal vi ta i bruk virkemidlene
prioriterte arter og utvalgte naturtyper for å stanse tapet av naturmangfold. Vi
skal videreutvikle dagens ordning med utvalgte kulturlandskap i
jordbruket og øke antallet områder fram mot 2020.
Spørsmålet melder seg: Mener forslagsstillerne
at det vi gjorde og ble enige om i forrige periode, og det regjeringen
nå jobber med å gjennomføre, er forgjeves? Er det derfor forslaget
kommer på bordet, eller fulgte man ikke med? Det er spørsmålet.
Regjeringen har en offensiv politikk på dette området. Det vet vi
også at flere partier på Stortinget har, og det er grunnen til at
det blå-grønne flertallet har blitt enige om disse viktige virkemidlene.
Tore Storehaug (KrF) [11:14:22]: Dette er eit Dokument 8-forslag
som tek føre seg mykje. Eg skal konsentrere meg om eitt av forslaga
frå Miljøpartiet Dei Grøne, som får støtte frå Kristeleg Folkeparti.
Det handlar om våtmarksområde.
Det er grunn til å ta på alvor den
alvorlege økologiske tilstanden i våtmarkene våre samla sett. Han
har blitt forverra trass i at dei er viktige i samspelet i naturen,
og ein har sett ei forverring dei siste åra. Då meiner vi at det er
grunn til å be regjeringa kome tilbake til Stortinget med forslag
som gjev betre vern av delta, myrer, våtmarksområde og andre grunnvassområde.
Dette er viktige leveområde for
mange artar, og områda spelar ei vesentleg rolle som stabilisatorar
for økosystem òg utanfor det som går inn under denne kategorien.
Sump og søleviker er ikkje akkurat ord som kling attraktivt og innbyr
til aktivitet, men dei er viktige likevel. Eg merka meg at Norsk
Ornitologisk Forening har peika på det same.
Vi har i ei rekkje samanhengar tidlegare
vore opptekne av våtmarkene, og det er vi framleis. Mellom anna
har vi i lag med Venstre i budsjett etter budsjett vore med på å
sikre at løyvingane til formål for våtmarksområda har blitt auka.
Det er noko som ein står bak, og som eg meiner er viktig å få følgt
opp i samband med dette Dokument 8-forslaget. I dei andre forslaga
som ligg til behandling, har vi støtta vurderinga til statsråden.
Per Espen Stoknes (MDG) [11:16:16]: Det finnes ikke lenger
noe levende menneske som har sett med egne øyne hvilken rikdom naturen
kunne oppvise for seks eller åtte generasjoner siden. Minnene om
uendelige villmarker, fugletrekk som fylte hele himmelhvelvet, fjorder
som kokte av fisk – alt dette er nesten utslettet fra vår felles
hukommelse. Vi finner det bare i spredte nedtegnelser – nesten sagn.
Mange av oss som er glad i naturen, har blitt vant til å se på disse
tapene og kjenner en slags sorg over mangfoldet av liv som nå ebber
ut over hele verden. Vi vandrer i dag i en natur som er en skygge
av seg selv. Menneskeheten kan også ha forårsaket tap av 83 pst.
av alle ville pattedyr.
Vi naturvernere drives fra skanse
til skanse, fra våtmark til våtmark, fra villmark til villmark.
Men nå er det nok, trendene må snus, ambisjonene må heves. Derfor trengs
det en ny front i kampen for livet på jorda, en politikk for storskala
naturfornyelse, ikke bare vern.
Naturfornyelse gir en positiv framtidsvisjon
for mennesket og naturen. Rik natur har verdi i seg selv fordi den gir
individer, arter, bestander og økosystemer større rom til å trives
og blomstre. Samtidig er det grundig dokumentert at også storskala
naturfornyelse i praksis er en forutsetning for vår sivilisasjon.
I tillegg kommer nære gevinster i form av opplevelsesverdier, livskvalitet og
lokalt næringsliv.
Noen tror at naturfornyelse handler
om en romantisk lengsel etter en forgangen idealtilstand av urørt
natur. Det er en uendelig banal analyse. Menneskene er en del av
naturen, realiteten er at vi puster, drikker og spiser i tett samspill
med våre omgivelser, og naturfornyelse handler om å skape et samspill
der vi begynner å berike verden rundt oss i stedet for å gjøre den
fattigere. Noen ganger må menneskelige inngrep reduseres, andre
ganger er det nødvendig med mer aktivitet for å restaurere kulturlandskap.
Miljøpartiet De Grønne foreslår
derfor i dag en lang rekke restaureringstiltak. Skogene rundt Oslomarka
bør bli et internasjonalt pionerområde for restaurering av rikere
og villere natur. Vi bør etablere partier av den artsrike løvskogen
som en gang fantes på Østlandet og Sørlandet. Vi trenger Norges
første nasjonalpark uten jakt. Og vi bør etablere store nasjonalparker
på tvers av landegrensene på Nordkalotten.
Til slutt tar jeg opp de to forslagene
fra Miljøpartiet De Grønne som ikke kom med i innstillingen.
Presidenten: Då
har representanten Per Espen Stoknes teke opp forslaga han refererte
til.
Statsråd Ola Elvestuen [11:19:31]: Forslagsstilleren ber
om at regjeringen tar flere grep for å ta vare på arter og naturtyper,
og at økosystemene må restaureres. Den blå-grønne regjeringen er
godt i gang med dette.
Stortingsmeldingen om naturmangfold
ble et solid og godt verktøy for å ta vare på norsk natur. Jeg arbeider aktivt
for å følge opp alle tiltakene som er beskrevet i meldingen, og
de supplerende tiltakene som Stortinget vedtok. Flere tiltak for
å ta vare på naturmangfold er også omtalt i Jeløya-erklæringen.
Etter min vurdering er det derfor ikke behov for en ny stortingsmelding
på dette feltet nå, eller for at det vedtas en rekke nye tiltak,
slik det foreslås.
Jeg vil redegjøre kort for noen
av tiltakene som er relevante for forslagene. For det første er
regjeringen i gang med å gjennomføre et stort kunnskapsløft for norsk
natur. God kunnskap er avgjørende for at vi treffer riktig med politikken.
Vi etablerer derfor et økologisk grunnkart for Norge. Det vil gi
ny og bedre kunnskap om hvor vi bl.a. har truet natur. Vi er også
i gang med å etablere et helthetlig system for å måle når tilstanden
i et økosystem er god eller ikke. Når dette er på plass, vil vi fastsette
forvaltningsmål for økologisk tilstand for de ulike økosystemene.
Da kan vi vurdere hva som må til for å få god tilstand. Det kan
f.eks. være å restaurere. Målet i naturmangfoldmeldingen er å restaurere
15 pst. fram mot 2025.
Vi restaurerer mye natur allerede.
I perioden 2015–2018 er det bevilget 65 mill. kr til restaurering
av myr og annen våtmark i Norge. Så langt er 50 km med grøfter lukket.
Det gjør at fuktighetskrevende myrarter, som torvmose, kommer tilbake.
Oppfølging av miljømålene i vannforvaltningsplanene
innebærer et solid løft for restaurering av vannmiljøet. Blant annet
skal en rekke gamle vannkraftkonsesjoner revideres med tanke på
miljøforbedringer.
Det gjennomføres et omfattende arbeid
med skjøtsel og restaurering i kulturbetingede naturtyper, som slåttemark,
slåttemyr og kystlynghei.
Skogvern er viktig for å sikre norsk
naturmangfold. Denne regjeringen, i likhet med det borgerlige flertallet gjennom
flere år, prioriterer skogvern høyt. Aldri har det vært vernet mer
produktiv skog på ett år enn i 2017. Da ble det vernet 114 skogområder
med 213 km2 produktiv skog.
Vi planlegger også vern av en rekke områder i 2018. I tillegg har
vi satt i gang arbeidet med å lage en helhetlig plan for det videre
arbeidet med marint vern. Vi starter nå også opp arbeidet med en
helhetlig plan for Oslofjorden. Et forskningsprosjekt om kysttorskbestanden,
det marine økosystemet og effekten av bevaringsområder er i gang
i Ytre Oslofjord.
Verneområdene skal bidra til å sikre
truet natur, og de skal være representative for norsk natur. Selv
om over 17 pst. av landarealet allerede er vernet, er det behov
for å supplere dagens vern. Vi mangler bl.a. nasjonalparker i større,
sammenhengende områder med barskog i lavlandet, som tidligere nevnt.
Det gjennomføres derfor nå naturfaglige
registreringer i Østmarka som grunnlag for å kunne starte en formell
verneplanprosess der. Mitt departement har også startet arbeidet
med supplerende verneplaner som skal dekke opp manglene i dagens
vern på landsbasis. Vi vurderer også særskilte tiltak for om lag
90 truede arter og 35 truede naturtyper. Prioritert art, utvalgt
naturtype og områdevern er virkemidler som kan tas i bruk.
Jeg mener at vi har virkemidler
og tiltak som gjør det mulig å ta vare på norsk naturmangfold. Samtidig
er overgangen til en mer økosystembasert forvaltning viktig for
å sikre at naturen gir oss nødvendige tjenester og opplevelser også
i framtiden. Dette krever et kunnskapsløft vi er godt i gang med.
Basert på denne kunnskapen vil vi også kunne innrette tiltak og
virkemidler enda bedre enn i dag.
Presidenten: Det
vert replikkordskifte.
Per Espen Stoknes (MDG) [11:24:00]: I Norge har vi i dag
ingen nasjonalparker uten jakt. Flere biologer mener at det å få
på plass en referansetilstand som viser hvordan økosystem fungerer
uten jakt på sentrale arter, er sentralt for å kunne få en referansetilstand
som en kan basere en langsiktig forvaltning på.
Det er flott at statsråden refererer
til masse tiltak som er i gang – oppfølgingen av naturmangfoldmeldingen, osv.,
men mitt spørsmål er: Vil statsråden også ta initiativ til å etablere
Norges første nasjonalparker uten jakt?
Statsråd Ola Elvestuen [11:24:41]: Det som avgjør hva som
skal være innholdet i verneforskriften, er verneformålet innenfor
den enkelte nasjonalpark. Da vil det være verneformålet som avgjør
hva som skal være tiltakene. Der vi er nå, er det ingen planer om
å lage noen egne regler for nasjonalparker hvor det ikke skal være
jakt, nettopp fordi det ikke truer verneformålet som sådant.
Når det gjelder de store rovdyrene,
er politikken forankret i Bernkonvensjonen, naturmangfoldloven,
de to rovdyrforlikene i Stortinget og i ulveflertallet i Stortinget fra
forrige periode.
Per Espen Stoknes (MDG) [11:25:28]: Jeg takker statsråden
for svaret. Siden jeg ikke hørte noen ting om noe spesifikt område
uten jakt, kan jeg komme med et forslag om kanskje å få til mer
sammenhengende nasjonalparker på Nordkalotten. I Sverige har samiske
lokalsamfunn, turistnæringen, aktører i skognæringen og organisasjonen
Rewilding Europe samarbeidet om å etablere Lappland som ett av ni
større områder i Europa med restaurering av en rikere og villere
natur.
Mitt oppfølgingsspørsmål blir da:
Kan vi etablere en slik stor nasjonalpark på tvers av landegrensene
på Nordkalotten? Vil statsråden tar initiativ til å samarbeide med
svenske myndigheter om å få til en sånn grenseoverskridende naturfornyelse?
Statsråd Ola Elvestuen [11:26:14]: Jeg kan ikke si hva som
til slutt kommer til å bli et forslag, men jeg synes det er naturlig
å se på dette i de supplerende verneprosessene som nå går fylkesvis.
Da er det også helt naturlig å se hen til det de gjør i både Sverige
og Finland, og se om vi bør etablere ytterligere samarbeid med dem.
Presidenten: Replikkordskiftet
er avslutta.
Fleire har ikkje bedt om ordet til
sak nr. 4.
Interpellasjon
fra representanten Karin Andersen til eldre- og folkehelseministeren:
«Medikamenter som kan dempe smerter
og uro og hjelpe til med innsovning, er et gode, men har alle skadelige
bivirkninger hvis de blir tatt feil og for lenge. Og ingen kan vel
mene at piller skal brukes til erstatning for nødvendig omsorg og
pleie. Men slik er det dessverre. En spørreundersøkelse Fagbladet
Sykepleien har gjennomført om erfaringer med og holdninger til administrasjon av
angst- og sovemedisiner i helsevesenet, viser at én av tre sykepleiere
sier de månedlig eller oftere deler ut beroligende og angstdempende
piller på grunn av tidsnød. Bare 26 prosent sier de har aldri gjort
dette. I sykehjem og i omsorgsbolig svarer 43 prosent bekreftende
på påstanden. 86 prosent svarer at de har delt ut denne typen medisiner
over lengre tid.
Hva vil statsråden gjøre for å sikre
at ikke ansatte på grunn av tidsnød må gi pasienter medikamenter
til erstatning for nødvendig omsorg og pleie»?
Karin Andersen (SV) [11:27:50]: Ingen kan vel mene at piller
skal brukes til erstatning for nødvendig omsorg og pleie. Det vi
vet, er at de som er på sykehus – enten det er innen somatikk eller
innen psykiatri – de som er på sykehjem, eller de som får hjelp
i bolig, er mennesker som godt kunne ha greid seg sjøl. Slik er
det ikke. Vi vet at de er der fordi de ofte trenger både medisinsk oppfølging
og omsorg.
Sykepleien hadde en spørreundersøkelse
som ble offentliggjort rett før jul. Jeg må si jeg ble veldig sjokkert over
den, sjøl om jeg har visst at dette har vært et stort problem lenge.
Det er derfor SV har fremmet forslag om bemanningsnormer i eldreomsorgen.
Denne undersøkelsen gir oss dundrende rett. Når én av tre sykepleiere sier
at de månedlig eller oftere på grunn av tidsnød har gitt pasienten
beroligende medisiner eller sovemedisiner der det hadde vært bedre
for pasienten å få omsorg og tid, er det svært alvorlig.
Det er også en annen grunn til at
dette er alarmerende. Jeg har hatt tre interpellasjoner de siste
årene om skadevirkningene av avhengighet av midler som blir gitt i
både sykehus og eldreomsorgen. Sovemedisiner og angstdempende medisiner
er bra i en krise, men har bivirkninger som er skadelige for nesten
alle. Jeg leser ut fra undersøkelsen der sykepleierne svarer på
hvordan dette er, at for noen av de aller eldste som ligger på sitt aller
siste, er det kanskje ikke det store problemet om de får sovemedisiner
for f.eks. å dempe angst. Det er jeg enig i. Jeg mener medikamenter
er av det gode, men de skal brukes slik at folk ikke blir syke av
dem. Men svært mange andre – viser også denne undersøkelsen – får
slike medikamenter over mye lengre tid enn det de skulle hatt, og
da vet vi at risikoen for avhengighet og bivirkninger er stor. Dette
har i mange år vært kjent i sykehjem, der man har fått tilsynsleger
som har gått inn og ryddet opp. Pasienter som man trodde var demente,
har kviknet til og fått noe ut av livet sitt – fått kontakt med f.eks.
sine nærmeste igjen. Så medisiner er et gode, men ikke alltid.
Undersøkelsen viser altså at én
av tre sykepleiere sier at de månedlig eller oftere deler ut beroligende
og angstdempende piller. Her skiller de som jobber i sykehjem og
i bolig seg ut. Der er det 43 pst. som sier at det er slik. 86 pst.
sier også at dette har pågått over lengre tid. Blant sykepleiere
som har møtt pasienter som åpenbart har hatt et avhengighetsproblem,
noe som altså skader pasienten, er det færre som sier de ikke har
gjort noe – 35 pst. sier at de ikke har gjort noe. Det er ganske
overraskende at det er såpass mange som ikke tar det opp. Jeg lurer
veldig på hva grunnen til det kan være.
Så meldes det at noen leger er slepphendt
med dette, det vet vi – det foreligger liksom en åpen resept som man
kan bruke når det er for få på vakt – mens andre er veldig restriktive.
Det betyr at disse pasientene ligger uten både medisiner og omsorg,
og det er heller ikke noen god løsning.
Jeg har lyst til å sitere hva noen
av sykepleierne sier:
«For liten bemanning fører til bruk
av medisiner fremfor menneskelig kontakt. Det skjærer sykepleierhjertet
når man vet at miljøterapi hadde virket bedre (og er uten bivirkninger),
men man må ty til beroligende og sovemedisin på grunn av for lav grunnbemanning
og ofte for lav kompetanse hos personalet.»
«Når legen har ført opp preparatet
som eventuell-medisin, kan ikke jeg som sykepleier la være å gi
det», svarer noen.
Andre sier:
«Vi har ganske ‘frie tøyler’ på
administrering av angstdempende og innsovningsmedisiner når miljøtiltak
ikke fungerer som tiltenkt.»
Det kan jo være slik i en gitt situasjon.
Men det de fleste melder om, er at det er for få på jobb. Det er
alvorlig.
For ikke lenge siden diskuterte
vi i Stortinget å få kartlagt brudd på menneskerettigheter i eldreomsorgen. Regjeringspartiene
var imot. Noen av disse sakene kan faktisk være så alvorlige at
de er brudd på menneskerettighetene. Når så mange av de ansatte
– over 400 sykepleiere – beskriver med egne ord hvordan de vurderer omfanget
av feilaktig medikamentbruk når de jobber med svært syke og gamle
pasienter, må alarmen gå også i regjeringen. Jeg lurer veldig på
hva statsråden har tenkt å gjøre med dette. Det statsråden har gjort
til nå, er å legge fram en melding som nesten ikke har noen nye
virkemidler, i hvert fall ingen økonomiske virkemidler, slik at man
kan få gjort noe med den åpenbare mangelen på fagpersoner og stillinger
både i eldreomsorgen og – viser det seg – knyttet til somatikk og
psykiatri i spesialisthelsetjenesten. Det er også en del av den
undersøkelsen som Sykepleien har hatt. Det er åpenbart at det trengs flere
ansatte i eldreomsorgen.
Jeg sitter i kommunal- og forvaltningskomiteen,
som nettopp har fått kommuneproposisjonen – det er kommunene som
har ansvaret for omsorgen – og heller ikke der ligger det inne noe
løft til dette. Men det ligger inne noen kvalitetskrav – kvalitetsforventninger
– til omsorgen. Det er bra. Men gapet mellom det som det er mulig å
gjøre på seinvakt alene, og det som står i kravene fra storting
og regjering, øker for hver dag som går. Pasientene lider under
det. Først og fremst får de ikke den omsorgen og den tiden de trenger.
Omsorg er relasjon. Relasjon tar
tid. Er man syk, er man ofte redd. Er man syk, får man ofte angstproblemer og
problemer med å sove. Man trenger noen som kan gi en den omsorgen.
Da må vi ha nok personell som har tid og kompetanse til å hjelpe
pasientene, men også de pårørende. Det er også mange pårørende som
i situasjoner som dette får en helt umulig situasjon å forholde
seg til, når de vet at deres nærmeste pårørende i en svært kritisk situasjon
blir medisinert der de hadde trengt faglig oppfølging og noen som
hadde hatt tid til å høre på dem og holde dem i hånden.
Regjeringen snakker mye om effektivisering.
I denne kommuneproposisjonen har de også ment at kommunene kan effektivisere.
Men jeg vil si at i omsorgen for eldre, demente og syke mennesker
er det virkelig en grense for hva slags effektivisering man kan
bruke. Medisinering kan sikkert være billigere og gjøre at man opplever at
det er effektivt i økonomisk forstand, fordi man ikke trenger å
ansette nok folk, men det har ingenting med kvalitet i omsorg å
gjøre. Og det har ingenting med trygghet for de pasientene dette
gjelder, å gjøre.
Jeg er spent på hva eldreministeren
vil svare. Dette gjelder ikke bare eldreomsorg, dette er faktisk
et stort folkehelseproblem, for mange blir syke av de medisinene
som skulle gjort dem friske. Det er langt igjen før både helsevesenet
og myndighetene tar ansvar for å få ned antallet skadevirkninger
av feil medikamentbruk.
Magne Rommetveit hadde her
teke over presidentplassen.
Statsråd Åse Michaelsen [11:38:14]: Riktig behandling til
riktig tid er et hovedmål for helse- og omsorgstilbudet i kommunene,
så vel som i spesialisthelsetjenesten. Vi har et for høyt forbruk
av vanedannende angst- og sovemedisin i Norge, og dette ønsker vi
ikke. Søvnproblemer og lettere psykiske plager som bekymring, angst
og uro er utbredt, og riktig behandling av pasienter med disse plagene
er viktig. Legemidler kan være til nytte hvis de brukes forsvarlig
og som kortvarig hjelp, men pasienter kan få bivirkninger og utvikle
avhengighet hvis medisinene brukes for lenge, og ikke minst hvis
de brukes på feil måte.
Vi vet at norske allmennleger skriver
ut vanedannende legemidler i større grad enn gjennomsnittet i OECD, og
det gir grunn til bekymring. Det gjør også svarene i undersøkelsen
som fagbladet Sykepleien har gjennomført, og som interpellanten
også refererer fra.
Tidsnød er verken en medisinsk eller
omsorgsfaglig begrunnelse for å skrive ut et legemiddel. Dette er
helt uakseptabelt. Rekvirering av legemidler skal være forsvarlig.
Det innebærer at legemiddelet skal være nødvendig, at pasienten
følges opp på en forsvarlig måte, og at tilstrekkelig fagkompetanse
sikres i tjenestene. Legen skal være tilbakeholden med å skrive
ut vanedannende legemidler, slik at det ikke bidrar til utvikling
av avhengighet og dermed forlenger eller forverrer den grunnleggende
tilstanden. Hvis en lege skriver ut vanedannende legemidler på en
uforsvarlig måte, kan legen miste retten til å skrive ut slike legemidler.
I slike tilfeller mener jeg det er svært viktig at pasienter og
pårørende bruker klageretten. Jeg vil også minne om at helsepersonell
har en egen plikt til å varsle Fylkesmannen og Statens helsetilsyn
om forhold som kan utgjøre en fare for pasientens sikkerhet.
Helsedirektoratet har gitt ut en
veileder om rekvirering og forsvarlighet ved vanedannende medisin.
Den skal gi faglig støtte til helsepersonell som har fullmakt til å
skrive ut vanedannende legemidler, slik at avhengighet kan unngås
og pasienter som allerede er avhengige, kan få hjelp til å trappe
ned. Det er også laget et eget veiledningsopplegg for allmennleger
om behandling med vanedannende legemidler. Et elektronisk læringsprogram
er implementert, og flere har gjennomført kurset eller er i gang
med gjennomføringen.
Videre vil bedre funksjonalitet
i legenes journalsystemer bidra til bedre oversikt over pasientenes
legemiddelbruk. Utvikling av journalsystemer vil også forbedre tilsynsmyndighetenes
mulighet til å føre kontroll med rekvireringen av legemidler. Det
er svært viktig med tanke på det som interpellanten tar opp, at
en faktisk erkjenner og ser hva den enkelte egentlig har fått av legemidler.
Men det forplikter også dem som jobber i sektoren. E-reseptsystemet
har allerede bidratt til bedre kontroll, men jeg vil presisere at
kontroll av en leges rekvirering faktisk er begrenset til tilfeller
der det foreligger mistanke om uforsvarlighet, eller der Statens
helsetilsyn tidligere har gitt en advarsel. Dette er noe vi må se
videre på.
Rekvirering av legemidler er et
ansvarsområde jeg deler med helseminister Bent Høie, som også interpellanten
var innom. Vi ønsker at leger skal få mulighet til å sammenligne
sin egen rekvireringspraksis med andre legers praksis, og at de
dermed bør ha tilgang til en oversikt over egen rekvireringspraksis.
Slike data og andre data om egen praksis er viktige verktøy i det
lokale forbedringsarbeidet. Jeg har tro på at veilederen og e-læringsverktøyet
vil bidra til bedre praksis og bevissthet rundt dette viktige temaet,
og jeg vil sammen med helseministeren følge opp dette nøye.
En systematisk gjennomgang av legemidler
som pasienten bruker, er viktig både i sykehjem og for hjemmeboende.
Feil bruk av legemidler fører til mange unødvendige lidelser hvert
år. Riktig legemiddelbruk avhenger av at pasienten får stilt riktig
diagnose og mottar rett behandling. Et krav om å gjennomføre en
legemiddelgjennomgang for pasienter med langtidsopphold i sykehjem
ved innkomst og minst én gang årlig ble forskriftsfestet fra 1.
januar 2017. Legemiddelgjennomgang i sykehjem er også nå en kvalitetsindikator
som vil gi økt oversikt over og kontroll med dette området framover.
Når det gjelder legemiddelgjennomgang
for hjemmeboende, beboere med korttidsplass eller avlastning i sykehjem,
er det fastlegens ansvar, og disse pasientene er omfattet av fastlegeforskriften.
Denne forskriften eller forpliktelsen gjelder dersom pasienten bruker
fire eller flere legemidler samtidig og gjennomgang er påkrevd ut
fra en medisinsk vurdering. I tillegg er det svært viktig at pasienten
får opplæring i legemiddelbruk, og at pårørende involveres i et
samarbeid når det er nødvendig. Riktig legemiddelbruk er en viktig
del av det femårige nasjonale pasientsikkerhetsprogrammet som startet i
2014 og gjelder ut 2018. Programmet har flere konkrete tiltak for
hvordan og hvor ofte legemiddelgjennomgangen skal gjennomføres.
Så til den andre siden av spørsmålet
fra interpellanten. Kommunene har stor frihet til å organisere tjenestene
etter lokale behov og prioriteringer. Det er kommunenes ansvar at
det er tilstrekkelig bemanning til å drive forsvarlige helse- og
omsorgstjenester. Regjeringen har styrket kommuneøkonomien, ikke
minst for å sette kommunene bedre i stand til å gi gode og verdige
tjenester. Foreløpige tall fra Statistisk sentralbyrå viser at kommunene
økte årsverksinnsatsen i omsorgstjenestene med i underkant av 5 000
årsverk i 2017. Det er viktig å sørge for at det er nok folk til
å utføre pleie- og omsorgsoppgaver, og dette må kommunene sørge
for.
Regjeringen har en rekke tiltak
gjennom Kompetanseløft 2020 for å bidra til at den kommunale helse-
og omsorgstjenesten er faglig sterk og har tilstrekkelig og kompetent
bemanning. Ett av tiltakene er nasjonal lederutdanning for primærhelsetjenesten
ved Handelshøyskolen BI. Utdanningen er gratis for ledere i den kommunale
og fylkeskommunale helse- og omsorgstjenesten. Tilbakemeldinger
fra deltakerne viser at de er svært tilfredse, og at kompetansen
de tilegner seg, leder til konkrete endringer i virksomhetene de
jobber i, når de kommer tilbake. Regjeringen har også styrket de kommunale
tilskuddene til grunn-, videre- og etterutdanning og til lederkompetansen
i omsorgstjenestene med over 150 mill. kr. Samlet bevilgning var
på om lag 350 mill. kr i 2018. Jeg forventer at økt kompetanse i
tjenestene og i ledelsen fører til en reduksjon i uheldig legemiddelbruk.
Forskrift om ledelse og kvalitetsforbedring
i helse- og omsorgstjenesten stiller veldig tydelige krav til ledelsen bl.a.
i sykehjem. Den fastslår at det er toppledelsen som har ansvar for
at virksomheten planlegges, gjennomføres, evalueres og ikke minst
korrigeres når feil oppstår. Så når helsepersonell opplever tidspress
over lengre tid, som det her refereres til, må dette tas på alvor
av ledelsen i kommunen. Dette ansvaret skal ikke skyves ut til det
ytterste ledd. Det er et politisk og ikke minst også et administrativt
ansvar for kommunene å gi ansatte som står i et vanskelig dilemma,
støtte og rom for etisk refleksjon. Dette er en naturlig del av
helse- og omsorgstjenestens kontinuerlige forbedringsarbeid og faglige utviklingsarbeid.
Riktig legemiddelbruk er viktig,
men jeg er vel så opptatt av at vi utvikler tiltak som kan erstatte
legemiddelbruk og gi bedre pleie. Derfor løftes miljøbehandling fram
som et viktig tiltak i kvalitetsreformen for eldre, Leve hele livet.
Miljøbehandling kan redusere unødvendig legemiddelbruk. Miljøbehandling
kan øke mestring og velvære, skape nye muligheter for kommunikasjon, fellesskap
og inkludering og dempe angst og uro. Vi har jo sett effekten vi
har fått av å flytte måltidsserveringen ute på det enkelte sykehjem,
hvor det nå rapporteres om langt mindre medikamentbruk om nettene
og mer ro. Videre skal vi ha stor oppmerksomhet på rett helsehjelp og
ernæring. Vi skal øke mestring og livskvalitet og forebygge funksjonsfall.
Dette skal vi gjøre ved å være mer proaktive i tjenestene, ha en
mer målrettet bruk av fysisk trening og drive mer systematisk kartlegging
og oppfølging. Rett ernæring og gode måltider sammen med behandling
som forebygger funksjonstap eller øker funksjonsnivået, kan forebygge
mange helseproblemer og redusere behovet for legemidler.
Helse- og omsorgsdepartementet har
i dialogmøte med Legeforeningen hatt dette temaet på dagsordenen. Sammen
med helseministeren vil jeg følge utviklingen i bruk av legemidler
nøye, slik at rekvirering av legemidler gjøres på en forsvarlig
måte, og slik at legemidler ikke skal erstatte omsorg og pleie.
Karin Andersen (SV) [11:48:16]: Jeg vil takke for svaret.
Til det siste som statsråden nå
sa, at de vil følge opp dette med feilutskriving og bivirkninger
nøye: Det er jeg veldig glad for. Jeg avventer og ser hva som kommer, men
jeg vil bare si til denne ministeren, som jeg har sagt til de andre
jeg har hatt interpellasjon til, at dette ikke handler om rus. Det
er veldig viktig at disse sakene ikke havner i rusomsorgen, for
dette er ikke folk som har søkt rus, det er folk som får medikamenter
for en trafikkskade, en angstfylt situasjon, sykdom eller lignende.
Så det er veldig viktig.
Men når det gjelder punktet om at
det er for lite bemanning, mener jeg statsråden ikke svarte tilfredsstillende.
Ja, SV og jeg er også enig i at de kompetanseløftene som nå er i
gang, er bra, og at de – håper vi – vil føre til at man bruker ressursene
fornuftig.
Statsråden sa at det er et politisk
ansvar å sikre at det er nok bemanning, riktig bemanning, og at
man ikke bruker tidsnød som begrunnelse for å gi medisiner i stedet
for pleie. Ja, det er det, og det er også Stortingets og regjeringens
ansvar. Kommunesektoren melder at de ikke har penger til å ansette
nok folk i disse sektorene. Er det sånn at statsråden faktisk mener
at det er rom i kommuneøkonomien i dag til å ansette alle dem som
det er behov for, for å dekke opp dette store gapet som denne undersøkelsen
har vist? Det var ikke lite, dette her; det er 46 pst. av dem som
jobber i bolig og omsorg i kommunene, som sier at de er nødt til
å gjøre dette av tidsnød – ofte. Det er ikke en akutt situasjon
som oppstår én gang fordi det tilfeldigvis plutselig er mange som
er syke én gang, det er ofte. Det betyr at man systematisk er på
et kritisk lavt antall i bemanning, slik at de er kronisk underbemannet.
Det gjør også at alle endringer som gjelder sykdom osv., slår inn
og skaper problemer som må løses med medikamenter. Det er det disse
sykepleierne forteller oss. Da er spørsmålet om statsråden fra Fremskrittspartiet
mener at eldreomsorgen er finansiert på en slik måte i kommunene
i dag at kommunene uten problemer kunne ha ansatt nok personell
til å dekke dette behovet.
Statsråd Åse Michaelsen [11:51:32]: Det som er viktig for
oss, er nettopp å se hvordan vi skal møte disse utfordringene. Gjennom
Kompetanseløft 2020 satte vi av godt og vel 1,6 mrd. kr i statsbudsjettet
for 2018. Dette har med noe av det jeg nevnte i mitt hovedinnlegg,
å gjøre: å bygge opp kunnskap, å ansvarliggjøre og ikke minst å
sette pasientsikkerhet i sentrum.
Til dette med bemanning, som blir
tatt opp her: Hvis vi fortsetter slik som vi gjør nå, uten å ta
grep og uten å tenke nytt, vil vi måtte bruke én av tre av ungdommene våre
som går på videregående skole, i pleie- og omsorgssektoren. Jeg
er helt overbevist om at vi – tverrpolitisk – er enige om at det
ikke er mulig å få til, så vi er nødt til å ta nye grep.
For å rekruttere nok personell må
vi ha gode fagmiljø, det må være attraktivt å jobbe i sektoren,
den enkelte må få bruke sine ressurser, det må være god ledelse,
og det er ikke til å stikke under stol at det må lønne seg å jobbe
ubekvemme arbeidstider. Vi må snakke opp yrket, i stedet for å snakke
det ned.
Når det gjelder det konkrete spørsmålet
om vi har midler ute i kommunene til å kunne lønne og betjene sektoren,
vil jeg påstå at vi har det, ja. I 2016–2017 hadde kommunene en
eksepsjonell økning av både skatteinngangen og midlene som var til
rådighet. Men det enkelte bystyre eller kommunestyre må også prioritere
rett. Hvordan bruker de pengene? Hvordan setter de inn tiltak innenfor
pleie og omsorg for å rekruttere nok folk til å jobbe i sektoren?
Da er det viktig å se på de ulike tiltakene som jeg nevnte, men
det er også viktig å se på alternative, frivillige turnuser. Vi
ser på de studiene som er gjort, at f.eks. langturnus gir gode gevinster.
Det reduserer stresset for de ansatte, skaper kontinuitet og fleksibilitet
i arbeidet og gir mer tid til pasientene – og det må være en viktig
målsetting.
Man har også sett positive effekter
for mottakere av tjenestene i form av større kontinuitet og økt
grad av trygghet for de eldre. Vi ser også en redusert bruk av beroligende
midler og tvang, som jeg vet at interpellanten også er opptatt av.
Det har vært mindre utagering, mer tid til aktiviteter og bedre
søvn. Bonusen er også flere heltidsstillinger og et redusert sykefravær
blant ansatte.
Hvis ikke det å se på alternative
turnuser i dette bildet er en vinn-vinn-situasjon, vet jeg ikke
hva som er det. Jeg vet bare én ting, og det er at vi har som mål
å klare å løse disse utfordringene, men vi må gjøre det sammen med kommunene.
Sylvi Listhaug (FrP) [11:54:46]: Feil legemiddelbruk er et
viktig tema. Vi vet at legemidler brukes feil, og noen ganger brukes
de for mye og unødvendig, av både yngre og eldre brukere. Medisin
kan redde liv, forebygge alvorlige sykdommer og lindre plager, men
brukt feil kan de også forårsake plager, sykdom og død.
Først av alt, la det ikke være noen
tvil: Fremskrittspartiet og regjeringen tar pasientsikkerhet på
det største alvor og har i snart fire år jobbet med en strategi
for pasientsikkerhet. Samstemming av legemiddellister, riktig legemiddelbruk
på sykehjem, riktig legemiddelbruk i hjemmetjenesten, ledelse av
pasientsikkerhet og forbedringsarbeid er innsatsområder i strategien.
I Sykepleiens spørreundersøkelse,
som representanten Karin Andersen refererte til, ble det stilt flere
spørsmål, også spørsmål som gir personlige svar, alt etter hvem
man selv er som person. For eksempel viste undersøkelsen at 25 pst.
av sykepleierne mener at det blir brukt for mye angst- og sovemedisiner
på arbeidsplassen deres. Hva så med de resterende 75 pst., mener
de at dette ikke er tilfellet? På spørsmål om sykepleierne unødig
har gitt angst- og sovemedisin på grunn av tidsmangel, svarer 15 pst.
«ja, daglig» eller «ja, ukentlig», 16, 8 pst. «ja, månedlig» og
68 pst. «sjeldnere enn månedlig» eller «nei, aldri».
De fleste omsorgstjenester gis døgnet
rundt. En gang iblant hender det at ansatte blir syke uten at vikar
settes inn, og tjenesten fortsetter vakten med redusert styrke. Det
kan øke bruken av beroligende eller angstdempende medikamenter.
Det som også er viktig å ta med her, er at flere pasienter selv
ber om ekstra medisiner, ikke fordi de ikke har noen å snakke med,
men fordi de har en indre uro og/eller en avhengighet. Dette kommer
også fram i undersøkelsen. Mer enn en tredjedel av sykepleierne
svarer at de ofte har møtt pasienter som åpenbart har et avhengighetsproblem
knyttet til beroligende medisiner.
Det er også viktig å huske at for
noen, eksempelvis demente, skal man være forsiktig med å gi denne
typen medikamenter. Effekten kan fort blir det motsatte og kan skape
mer uro. Andre er totalt avhengig av sterke medisiner, også som
eventuell medisin. Forskeren Bettina Husebø sier at 20 000 sykehjemspasienter
i Norge har en kombinasjon av daglig smerte og demens. De klarer
ikke å si fra, og de lider i stillhet.
I Sykepleiens undersøkelse svarer
over halvparten at de er enig i eller litt enig i påstanden: «Jeg
skulle ønske legene var mer restriktive i å ordinere angst- og sovemedisiner.»
Like mange svarer at de er enig i eller litt enig i påstanden: «På
min arbeidsplass jobber vi aktivt for å begrense bruken av angst-
og sovemedisiner.»
Når det gjelder dette temaet, har
regjeringen tatt viktige grep. Kravet om legemiddelgjennomgang ble
fastsatt i Forskrift om legemiddelhåndtering for virksomheter og
helsepersonell som yter helsehjelp. I tillegg fikk vi i 2017 fastsatt
en ny forskrift om ledelse og kvalitetsforbedring. Denne forskriften,
sammen med en veileder fra Helsedirektoratet, skal bidra til at
alle deler av helse- og omsorgstjenesten har et styringssystem som
ivaretar et systematisk arbeid med kvalitetsforbedring og pasientsikkerhet.
Men forskrifter og veiledere må følges opp i praksis, og da er det
viktig at det når ut til det ytterste leddet, de som møter brukerne.
Jeg er enig med interpellanten i
at vi får viktige signaler fra denne spørreundersøkelsen. Vi må
ha åpenhet om både uønskede hendelser og det vi lykkes med. Det er
grunnleggende i pasientsikkerhets- og kvalitetsforbedringsarbeidet.
En tilbakemelding fra noen sykepleiere om at alt ennå ikke er slik
det skal være, må tas på det største alvor. Det er slik vi får forandret
helse- og omsorgstjenestene til det bedre.
Karin Andersen (SV) [11:58:41]: Først vil jeg si at jeg håper
at det er fredag og fint vær ute som gjør at det ikke er flere som
deltar i denne debatten, for det synes jeg er ganske skuffende,
men takk til dem som gjør det.
Når statsråden sier at kommunene
i 2017 hadde gode inntekter, er det riktig, men det var engangsinntekter. Ingen
ansvarlige kommuner kan ansette og bemanne opp ut fra engangsinntekter,
for det var det. Det sier regjeringen sjøl også om kommuneøkonomien
for 2019. Ja, det vil til og med bli en nedgang til neste år.
Det er riktig at man kan jobbe mer
effektivt, smartere og alle disse andre flosklene, «tenke nytt»,
«nye grep», som statsråden sier, men de som står i pleien hver dag, forteller
oss at det er for få folk på jobb. Det er for få å dele et tungt
ansvar med, noe som også gjør at folk blir syke, og at dette arbeidet
ikke er attraktivt. Noe av det aller viktigste vi kan gjøre, tror
jeg, hvis vi faktisk ønsker å rekruttere folk inn i disse viktige
yrkene, som på en måte bærer velferdens etikk, er å sørge for at
de sjøl ikke må øve vold mot sin yrkesetikk så ofte som de tydeligvis
må gjøre. Dette er ikke nytt. Disse meldingene har vi fått veldig
lenge.
Det trengs en bemanningsnorm der
vi sier noe om hva slags kompetanse og bemanning som må være til stede
i kommunene. Det trengs også at stortingsflertallet og regjeringen
er villig til å finansiere det. Det er et verdivalg. For SV er det
valget lett. Det er penger nok i dette landet. De aller rikeste
blant oss trenger ikke flere milliarder i skattelette, men i omsorgen
og pleien av syke, enten det er i spesialisthelsetjenesten eller
det er i kommunehelsetjenesten, trengs det mer. Det trengs penger
til både kompetanse og for å ha tid til å gi den omsorgen som skal
til. Såpass lenge har jeg levd at jeg vet at hvis man får hjelp
i en kritisk situasjon i livet sitt, kommer man seg faktisk fortere
på beina. Også mange eldre kan komme seg utrolig godt på beina igjen,
sjøl etter ganske tunge sykdommer, hvis de får god pleie og omsorg
og får tid til å snakke med noen om det de er redde for.
Jeg er skuffet over at en regjering
som har skaffet seg en eldreminister, ikke har slåss mer for å få
penger til å sørge for at eldreomsorgen skal bli god nok, slik som
de eldre fortjener.
Statsråd Åse Michaelsen [12:02:03]: Jeg deler interpellantens
syn om at det er veldig leit at det ikke er flere som tar del i
debatten. En kunne forventet at et slikt viktig område ville engasjert
langt flere.
Bruk av legemidler er en viktig
debatt, som jeg mener vi må ha med jevne mellomrom. Jeg er derfor
glad for at representanten Karin Andersen har satt dette på dagsordenen
i dag. Tidsnød er ikke en medisinsk eller omsorgsfaglig begrunnelse
for å gi legemidler. Å gi legemidler fordi en ikke har tid til pleie
og omsorg, strider mot forsvarlighetsprinsippet i loven. Jeg håper
de som opplever dette, benytter seg av klageretten sin og retten
til å varsle, slik at tilsynsmyndighetene kan vurdere disse sakene.
Hvis ikke vi klarer å få dette fram og få løftet det, vil det heller
ikke være mulig å ta fatt i det. Det må være det første som skjer,
at en gir beskjed som enkeltmenneske og sier: Vet du hva? Dette
er ikke bra. Slik kan vi ikke ha det.
Vi har snakket en del om midler,
og kommunene må faktisk prioritere det viktigste først. Midlene
som kommunene får over kommunalbudsjettet, er ikke engangsbevilgninger.
I budsjettet for i år er det en ekstra pott på 4 mrd. kr som går
til kommunene. Når kommunene har så god økonomi, må man se på hvordan
de bruker de midlene de får.
Andre midler, knyttet til f.eks.
reformen Leve hele livet, ble også etterlyst. Det er en reform som
Stortinget skal behandle i løpet av året. Men dette kommer vi tilbake
til i forbindelse med arbeidet med budsjettene, så det ville være
veldig tidlig å skulle forskuttere midler til Leve hele livet, som
tar innover seg veldig mye av det som interpellanten har tatt opp,
og hvordan vi skal løse det.
Regjeringen har gjort mye for å
styrke den kommunale helse- og omsorgstjenesten. Kommuneøkonomien er
styrket, som jeg nevnte, og antallet årsverk har økt. Satsinger
som Kompetanseløft 2020 har bidratt til økt kompetanse og til å
få flere med etter- og videreutdanning. Andre satsinger, som Pasientsikkerhetsprogrammet
og Demensplan 2020, har satt fokus på pasientsikkerhet og behandling
som er tilpasset hver enkelt.
Jeg er opptatt av å utvikle tiltak
som kan erstatte legemiddelbruk og gi bedre pleie. Derfor løftes
bl.a. miljøbehandling og ernæring fram som viktige tiltak i kvalitetsreformen
for eldre, Leve hele livet.
Sammen med helse- og omsorgsminister
Bent Høie skal jeg fortsette å følge utviklingen i bruken av legemidler,
og vi vil fortsette dialogen med Legeforeningen om dette viktige
temaet.
Presidenten: Interpellasjonsdebatten
er då omme.
Interpellasjon
fra representanten Tore Hagebakken til eldre- og folkehelseministeren:
«Brukerstyrt personlig assistanse,
BPA, ble rettighetsfestet fra 1. januar 2015 etter mange års innsats
fra funksjonshemmedes organisasjoner. I Helse- og omsorgsdepartementets
egen evaluering, utført av Rokkansenteret, konkluderes det med at
rettighetsfestingen så langt er en betinget suksess. Dette målt
opp mot myndighetenes konkrete målsettinger, ikke minst knyttet
til likebehandling, og sett på bakgrunn av utviklingen i totalt
antall brukere, antall kommuner med BPA-brukere og utviklingen i
antall klagesaker. En erfaringsrapport utført av Norsk Handikapforbund
viser blant annet at antallet personer som er innvilget BPA, har
gått ned etter rettighetsfestingen, og at timetallet som innvilges, også
er redusert. Videre er omgjøringsprosenten knyttet til klager til
fylkesmannen på mer enn 40 prosent. Kommunene synes også i større
grad å bestemme hva assistentene skal brukes til.
Hvordan mener statsråden at BPA-retten
bør forvaltes, og hvilke virkemidler må til for å oppnå Stortingets intensjon
med denne rettigheten»?
Tore Hagebakken (A) [12:06:10]: Brukerstyrt personlig assistanse,
forkortet BPA, ble rettighetsfestet fra 1. januar 2015, etter mange
års innsats og kamp, vil jeg si, fra funksjonshemmedes organisasjoner.
I løpet av de siste månedene har det kommet ulike evalueringsrapporter
om utviklingen av BPA etter rettighetsfestingen. Helse- og omsorgsdepartementets
egen evaluering er utført av Rokkansenteret, og her sies det bl.a.:
«Vår konklusjon er at rettighetsfestingen
så langt kan karakteriseres som en betinget suksess. Den er en betinget
suksess vurdert opp imot konkrete målsettinger som myndighetene
har til rettighetsfestingen, ikke minst til likebehandling, men
også sett på bakgrunn av utviklingen i antall brukere, i antall
kommuner med BPA-brukere og utviklingen i antall klagesaker.»
Også KS har gjort en evaluering
av BPA, som bl.a. påviser at det er ulike forventninger til innhold
og organisering av BPA mellom kommuner og personer som har søkt
BPA, og organisasjoner som representerer målgruppen. Videre har
det kommet erfaringsrapporter fra flere organisasjoner av funksjonshemmede,
som viser at organisasjonenes og deres medlemmers forventninger til
BPA ikke er innfridd med den praksis som i dag utføres.
En av disse erfaringsrapportene
er utført av Norges Handikapforbund. En spørreundersøkelse blant
medlemmer som er innvilget BPA-tjenester både før og etter rettighetsfestingen,
påviser utviklingen. Denne erfaringsrapporten viser at antallet
personer som er innvilget BPA, har gått ned etter rettighetsfestingen,
og at timetallet som personer er innvilget, også er redusert. Videre
viser denne erfaringsrapporten noen utviklingstrekk som vi må ta
på stort alvor, i lys av Stortingets forutsetninger da rettighetsfestingen
ble vedtatt.
Det kan se ut til at den kommunale
kontrollen med hva den enkelte arbeidsleder bruker innvilget timetall til,
har økt. Ifølge denne erfaringsrapporten er det 60 pst. som etter
rettighetsfestingen mener at kommunene begrenser hvordan den enkelte
kan bruke sine tildelte timer, og at kommunene vil bestemme hvilke
oppgaver BPA-brukeren skal bruke assistenten til. Blant dem som
var innvilget BPA før rettighetsfestingen, var det 48 pst. som opplevde
slike begrensninger, altså en forskjell på 12 prosentpoeng.
Erfaringsrapporten viser også at
det er svært mange som klager på første vedtak. Blant de 245 medlemmene i
Norges Handikapforbund som svarte på spørreskjemaet, var det 31 pst.
som svarte at de måtte klage på vedtaket. Det er også kjent at fylkesmennene
ved første gangs klagebehandling opphever – eller mer sjeldent omgjør
– de kommunale vedtakene i faktisk mer enn 40 pst. av sakene.
En rapport fra Helsedirektoratet
utført av Rambøll i 2010 viste at BPA var viktig for utdanning og
arbeid. Det kommer fram i den rapporten at blant BPA-brukere over 18
år var det adskillig større andel med fullført universitets- eller
høgskoleutdannelse enn blant funksjonshemmede for øvrig. 33 pst.
av BPA-brukerne hadde universitets- eller høgskoleutdanning, mot
23 pst. blant funksjonshemmede generelt. I erfaringsrapporten er
det dessverre også historier om personer som måtte avslutte studier
fordi de ikke har fått nødvendig antall BPA-timer. Som vi alle vet,
er utdanning sjølsagt avgjørende for mulighetene til arbeid.
Jeg synes det er grunn til å minne
om at da Stortinget vedtok BPA-retten, uttalte en enstemmig helse-
og omsorgskomité:
«Komiteen støtter regjeringens visjon
om et samfunn der alle kan delta, og deler synet på brukerstyrt personlig
assistanse som et bidrag til å nå målet om et aktivt og mest mulig
uavhengig liv for personer med funksjonsnedsettelse. Komiteen viser
til at brukerstyrt personlig assistanse er en alternativ måte å organisere
tjenestene praktisk og personlig bistand (…) på for personer med
nedsatt funksjonsevne og stort behov for bistand i dagliglivet,
både i og utenfor hjemmet. Brukeren har rollen som arbeidsleder
og påtar seg ansvar for organisering og innhold ut fra egne behov.
Innenfor rammen av vedtaket og reglene for arbeidslivet kan brukeren
styre hva assistenten skal gjøre, og til hvilke tider og hvor assistansen skal
gis. Arbeidslederrollen gir brukeren innflytelse over egen livssituasjon.
Målet er å bidra til at brukeren får et aktivt og mest mulig uavhengig
liv til tross for funksjonsnedsettelsen.»
Videre uttalte komiteen:
«Komiteen vil understreke viktigheten
av tydelige retningslinjer, slik at ordningen blir så lik som mulig
i kommunene.»
Evalueringsrapportene som er presentert,
tyder på at vi ikke har kommet dit som intensjonene fra Stortinget var,
og at det heller går feil veg. Det sentrale spørsmålet er om vi
har etablert de nødvendige og riktige virkemidlene som skal til
for å oppnå Stortingets intensjon og vedtak. Jeg vet at det pågår
en debatt i og blant funksjonshemmedes organisasjoner og leverandører
av BPA om hva som er nødvendige tiltak for at BPA skal bli et godt
virkemiddel for å oppnå sjølstendighet og samfunnsdeltakelse for
personer med nedsatt funksjonsevne.
Jeg synes det er mange grunner til
å fokusere på hvordan BPA praktiseres og fungerer for dem den er
til for, snart tre og et halvt år etter at Stortinget gjorde sine
vedtak rundt rettighetsfesting – derfor denne interpellasjonen.
Jeg har ikke klare svar på hva som er de beste løsningene, men ønsker
dialog med alle som ser situasjonen som brukere, og – jeg vil legge
til – de som er myndigheter i denne sammenhengen. Så hvordan mener
statsråden at BPA-retten bør forvaltes, og hvilke virkemidler mener
hun må til for å oppnå Stortingets intensjon med denne rettigheten?
Statsråd Åse Michaelsen [12:13:31]: Ordningen med brukerstyrt
personlig assistanse, altså BPA, er en ordning som engasjerer mange.
Det er bra. Det store engasjementet gjør at vi får diskutert vanskelige
problemstillinger på en god måte. Er det en ordning som har vært
mye diskutert den siste tiden, er det BPA-ordningen.
Jeg vet at BPA betyr mye for dem
som har en ordning som fungerer bra, og det er enda flere som ønsker
seg en BPA-ordning ute i kommunene. En bruker som fikk BPA samtidig
som vedkommende gikk av med pensjon, sier ifølge evalueringen at
«ordningen er av uvurderlig betydning
for at jeg kan fortsette å leve et aktivt liv med frihet til engasjement
i samfunns? og organisasjonsliv. Jeg kan gjøre egne valg i dagliglivet,
og slipper i langt mindre grad å be om hjelp, – noe som styrker
selvfølelse og selvbilde, samt gir en viss frihet og handlingsrom
i eget liv.»
For en som har nedsatt funksjonsevne
og stort behov for bistand, betyr BPA mye for muligheten til å jobbe,
ta utdanning og leve et aktivt og selvstendig liv. I kommunene der
de virkelig evner å ta i bruk BPA-ordningen i samarbeid med brukerne,
gir dette mestring og muligheter. Det var nettopp det som var begrunnelsen
for å rettighetsfeste denne ordningen – ønsket om å sikre mennesker
med stort behov for praktisk bistand bedre muligheter til å ta ansvar
for eget liv og velferd.
Jeg forstår veldig godt at personer
med nedsatt funksjonsevne ønsker de samme mulighetene som alle andre
til å leve et aktivt liv. Jeg mener vi skal strekke oss langt for
å oppnå dette. Samtidig møter man en vanskelig problemstilling,
som blir stadig viktigere når det blir stor knapphet på ressurser,
nemlig hvor langt den offentlige hjelpeplikten skal strekke seg.
Her er vi ved det som er kjernen i debatten rundt BPA-ordningen:
Hva er BPA-ordningen i dag? Men ikke minst: Hva bør den være?
Jeg har fulgt debatten over tid.
Vi har vært på ulike arrangementer for å lytte til brukerne og organisasjoner. Vi
får brev og e-poster fra brukere, pårørende og andre interessenter,
som forteller om gode og også dårlige erfaringer med BPA. Vi har
også fått rapporter om rettighetsfestingen fra ULOBA, Norges Handikapforbund
og KS. Vi får godt innsyn i hvordan virkeligheten ser ut gjennom
følgeevalueringene, rapportene og innspillene.
Oppfatningene er mange og sprikende.
ULOBA forteller om store forventninger til rettighetsfestingen som ikke
er innfridd, og om en ordning som ikke fungerer som det likestillingsverktøyet
som Independent Living-bevegelsen har kjempet for. Norges Handikapforbund viser
til at det er stor avstand mellom ordningens intensjoner om likestilling
og samfunnsdeltakelse og den virkeligheten som funksjonshemmede
møter. De mener at utviklingen går i gal retning etter rettighetsfestingen,
og at assistansebehovene på mange viktige områder ikke blir dekket.
KS mener at norske kommuner strekker seg langt for å innfri rettighetene
i BPA-ordningen og viser til at de aller fleste søknadene om BPA
innvilges.
Departementets følgeevaluering viser
at de fleste brukerne er fornøyd med BPA-ordningen. De mener at ordningen
bidrar til samfunnsdeltakelse og selvstendighet, men flere opplever
det som krevende å være arbeidsleder. Den viser også at flere brukere
ønsker seg flere timer, og at for lavt timetall medfører mindre
mulighet til å innfri mål om mer samfunnsdeltakelse og -aktivitet.
Jeg pleier å si at desto mer kunnskap
vi har om BPA-ordningen, desto bedre grunnlag har vi for å ta de
riktige grepene for å sikre personer med nedsatt funksjonsevne aktive
og selvstendige liv. Samtidig må jeg erkjenne at det er utfordrende
at rapportene og tilbakemeldingene tegner et så vidt uklart bilde
av dagens situasjon. Samtidig viser virkelighetsbeskrivelsen at
det et sted på veien har oppstått et forventningsgap mellom nasjonale
forventninger og de lokale forpliktelsene. BPA-ordningen er en måte
å organisere allerede tildelt tjeneste på. Det er et viktig moment.
Ordningen er ikke en tjeneste i seg selv, og den utløser ingen rett
til andre tjenester enn dem brukeren for øvrig ville hatt krav på.
Norges Handikapforbund skriver dette
om at tildeling av timer til BPA-ordningen skal tilsvare de tjenestene
man hadde forut for en BPA-ordning:
«Det hadde vært uproblematisk dersom
det var slik at de tradisjonelle tjenestene eller de tjenestene personen
fikk før BPA oppfylte behovene til å delta i samfunnet. Men alle
vet at de tradisjonelle tjenestene gjør det i veldig liten grad.»
Når man bygger opp noe rundt eksisterende
tjenester, vil rammene rundt disse tjenestene fremdeles bestå, f.eks.
de rettslige rammene rundt sosiale tjenester eller helse- og omsorgstjenester.
Dette innebærer bl.a. at kommunene ikke har plikt til å tilby tjenester
utenfor kommunen. Dermed kan det bli vanskelig for brukerne å ta
med seg BPA-assistenten på hytta, til et studiested i en annen kommune
eller på andre aktiviteter som ligger utenfor kommunegrensen. Det
betyr også at forsvarlighetskravet vil kunne påvirke hvem som kan
få en BPA-ordning, og hvilke tjenester og behov som kan legges inn
i en slik ordning. Dermed er det viktig at vi ser på hvilke rammer
vi ønsker skal omgi ordningen. Dette vil igjen gi noen svar på spørsmålene
jeg nevnte innledningsvis, nemlig hva BPA-ordningen er i dag, og
hva den bør være.
Så ønsker jeg også å nevne dette
med klager til Fylkesmannen, som representanten her tar opp. Jeg
vil først og fremst understreke at det er bra at brukerne har adgang til
å klage, og at de bruker denne muligheten dersom de mener at de
ikke har fått de tjenestene de har krav på, eller at det er noe
feil med tjenestetilbudet. Dette er viktig fordi man gjennom klagesaksbehandlingen
får trukket opp rammene for og innholdet i rettigheten. Når representanten
viser til at disse tallene muligens ligger noe høyt, er det viktig
å huske at dette er en relativt ny ordning. Vi må derfor ha forståelse
for at det vil være behov for å avklare innholdet i rettighetsbestemmelsen,
og at noen kommuner kanskje tråkker litt feil til å begynne med.
På sikt vil klagebehandlingen hos Fylkesmannen trolig føre til en
mer lik praksis blant kommunene, slik at klagetallene ikke nødvendigvis
behøver å være et faretegn.
Det at vi har ulik behandling ute
i kommunene, er jeg ekstra opptatt av. Det er også den meldingen
jeg får når jeg reiser rundt og snakker med brukere. Når man snakker
på tvers, ut ifra hvilke kommuner man er i, opplever man at man
får forskjellige svar på forskjellige tilbud. Slik skal vi ikke
ha det.
Jeg har mottatt flere forslag fra
brukere, enkeltpersoner og organisasjoner om måter man kan endre
ordningen på, til det beste for brukerne. Norges Handikapforbund
mener rettigheten må utvides og styrkes. Likestillings- og diskrimineringsombudet
og ULOBA mener at BPA-ordningen må ut av helselovgivningen, og dette
er en av flere muligheter regjeringen og departementet nå vurderer.
Vi skal tegne opp en vei videre
for BPA-ordningen, men det er viktig at vi ikke forhaster oss. Vi
må ta de riktige grepene for å sikre at ordningen med brukerstyrt personlig
assistanse fungerer slik som vi ønsker at den skal gjøre.
Tore Hagebakken (A) [12:21:48]: Takk til statsråden for svaret.
Jeg er enig i at dette er en ganske sammensatt tematikk. Statsråden
fokuserer på at vi må finne ut hva denne ordningen skal være, men
jeg vil vel si at vi langt på veg har sagt noe om det, både i lovverk
og ellers. Statsråden sier at vi skal tegne opp en veg framover,
og bruke tid på det, men vi kan ikke bruke for lang tid.
Mitt formål er ikke å kritisere
den ene eller den andre part for at BPA-retten er – så langt – en
«betinget suksess», for å bruke departementets egne ord. Mye kan være
krevende av ulike grunner. Jeg vil allikevel, sjøl om det sitter
langt inne for en som har vært ordfører i mange år, reise spørsmål
om den statlige styringen med kommunene må styrkes, på flere måter,
på dette feltet for å virkeliggjøre Stortingets intensjoner – og
det uavhengig av hvilken kommune en bor i når en trenger BPA-ordning.
Her er Fylkesmannens rolle og myndighet viktig.
Vi har det jeg vil kalle et sterkt
lovverk, som er presisert gjennom rundskriv. Likevel er mange av
avslagene på søknad om BPA av en slik art at kommunene det gjelder
må være klar over at de er lovstridige, mener Norsk Forbund for
Utviklingshemmede, NFU, som jeg, sammen med Norges Handikapforbund,
har hatt dialog med om dette. I klagesaker har Fylkesmannen myndighet
til å sette vedtak til side og be kommuner om å rette seg etter
merknader fra Fylkesmannen. Men Fylkesmannen kan også omgjøre vedtak,
noe det er langt mer sjelden at fylkesmennene gjør. Når kommunens
vedtak oppheves av Fylkesmannen, betyr det at kommunen må fatte
nytt vedtak, og det er nærmest blitt slik at den som holder ut lengst,
er den som vinner saken, hevder NFU. Dette må vi gjøre noe med.
Jeg vil gjerne høre statsrådens synspunkter på det.
I presseoppslag har min gode komitékollega
Erlend Larsen fra regjeringspartiet Høyre uttalt at regjeringa vil komme
med noe om BPA i løpet av høsten 2018. Er det det statsråden også
egentlig sier, eller er hun lenger ut i tid?
Etter det jeg får opplyst, har ingen
av de berørte organisasjonene blitt invitert til samtaler eller
en annen form for dialog med regjeringa eller med politisk ledelse i
Helse- og omsorgsdepartementet om dette. Så jeg etterlyser hvordan
statsråden har tenkt å involvere brukernes organisasjoner i sin
vurdering av hva som er viktige og nødvendige grep omkring utviklingen
av BPA.
Brukerorganisasjoner konstaterer
at lov og forskrift i en del tilfeller ikke ser ut til å være nok.
De har etterlyst forskrift for ytterligere å tydeliggjøre hva BPA
er, og hva kommunenes forpliktelser er overfor den enkelte bruker
som er innvilget BPA, slik at rettssikkerheten til den enkelte blir
sterkere. Vurderer statsråden forskrift?
Statsråd Åse Michaelsen [12:25:07]: Jeg er helt enig med
interpellanten i at nå har vi fått innspill fra de ulike organisasjonene,
brukere osv., og at vi også, når vi nå skal lande og se på hvilke
tiltak, hvilke ordninger som løser de utfordringene som vi er kjent
med her, skal ta med disse og se bredt på dette. Det betyr at jeg
ønsker å gjøre dette kvalitetsmessig bra, og – nå er vi i begynnelsen
av juni – jeg ønsker også å ha fortgang i det. For jeg er helt tydelig
på at jeg ser behovet for å innrette BPA-ordningen mest mulig mot
det behovet som brukerne har. I hvilken form det skal komme når
det gjelder rettighetsfesting, hvordan vi involverer Fylkesmannen,
og hvordan vi får kommunene sånn sett til å erkjenne det ansvaret
de har, må vi se på. Men jeg er helt overbevist om at et tverrpolitisk
storting, som også har fattet vedtaket, er i lag med oss når det
gjelder å klare å løse dette.
Så jeg kommer tilbake med sak på
dette når vi vet hvordan vi skal gjøre de nødvendige endringene,
den evalueringen som må til, og i fellesskap med Stortinget utarbeide
det som vil komme brukerne best mulig til gode.
Erlend Larsen (H) [12:26:43]: Jeg vil begynne med å berømme
interpellanten for å løfte en sak som betyr veldig mye for veldig
mange.
Jeg får stadig henvendelser fra
frustrerte funksjonshemmede som forteller at kommunen de bor i,
ikke tilbyr tilfredsstillende BPA-tjenester. Det er også mange kommuner
som ikke forstår hva BPA skal være, og gir et helt annet tilbud
enn det de funksjonshemmede ber om eller har behov for.
Brukerstyrt personlig assistanse
skal gi funksjonshemmede likestilte muligheter for å delta på skole,
i arbeid og på fritidsaktiviteter. Assistenten skal være brukerens
forlengede hender – alt etter hva den funksjonshemmede trenger bistand
til – slik at brukeren skal få mer og bedre styring på egen livssituasjon.
BPA er rett og slett et likestillingsverktøy som gir den funksjonshemmede
muligheten til å ta styring over sitt eget liv og til å delta på
alle samfunnets arenaer på lik linje med alle oss andre. BPA er
et viktig verktøy for den funksjonshemmede og gjør det mulig å studere
eller delta i arbeidslivet. Og som representanten Hagebakken fra
Arbeiderpartiet sa, har også funksjonshemmede en høyere «drop-out»-prosent
i skoleverket enn funksjonsfriske, noe som sannsynligvis har en
sammenheng med at de får for liten tilgang til assistenter – som
er særdeles beklagelig.
Organisasjonen Uloba og Norges Handikapforbund har
gjort hver sin undersøkelse som tyder på at funksjonshemmede får
for få assistenttimer, at de kun får assistanse til å dekke basisbehov,
samt at ordningen ikke gjør det mulig å ha en aktiv fritid eller
delta sosialt. Rapportene viser også at kommunene gir et veldig
ulikt tilbud. Dette er svært uheldig og ikke i tråd med intensjonene
bak ordningen. Enkelte kommuner misforstår hva BPA er, og løser
dette med hjemmehjelp. Funksjonshemmede er ikke pasienter – de har
bare ikke full bevegelighet.
BPA er en tjeneste hvor den funksjonshemmede
er arbeidsleder og har personalansvar. Det er en tjeneste hvor private
løsninger er vel så gode som kommunale. Det er heller ikke kommunen
som skal bestemme når og til hva assistenten skal brukes. Brukerstyrt
personlig assistanse betyr at den funksjonshemmede har egen fast assistent,
som han/hun har arbeidslederansvar for. Brukeren rekrutterer assistenten
selv og har ansvar for å lære han eller hun opp. Innenfor det tildelte
timetallet er det brukeren som bestemmer hvilke oppgaver assistenten
skal utføre, og det er brukeren som setter opp arbeidsplaner for
assistenten. Samlet gir dette større valgfrihet og uavhengighet
for den som har behov for tjenester.
Som følge av misforståelsen i enkelte
kommuner vil mange funksjonshemmede flytte ordningen ut av helselovgivningen.
De ønsker å tydeliggjøre at BPA-ordningen ikke er en helsetjeneste,
men et frigjøringsverktøy. Andre funksjonshemmede mener at det ikke
er noe galt med lovgivningen, men at det er praktiseringen av lovverket
som er utfordringen.
Det er kommunene som har ansvar
for å gi et godt BPA-tilbud. Da BPA-ordningen ble rettighetsfestet
i 2015, fikk kommunene 300 mill. kr for å kompensere for de økte
kostnadene. Året etter økte tilskuddet med 205 mill. kr. Dette er
penger som skal gjøre hverdagen bedre for de funksjonshemmede, noe
kommunene bør respektere. For å understreke dette sendte helse-
og omsorgsministeren et brev til alle landets ordførere i 2017, der
han oppfordret kommunene til å gi de funksjonshemmede den tjenesten
de skal ha.
Det er dessverre flere kommuner
som gir avslag på søknader om BPA, på tross av at det er åpenbart
at den funksjonshemmede fyller kriteriene som blir stilt. Dette fører
gjerne til at foreldrene, som har en høy belastning fra før, må
kjempe for å få en lovpålagt rett. Det er svært beklagelig og kritikkverdig
av de kommunene det gjelder. Det offentlige bør ikke slite ut funksjonshemmede og
deres pårørende, men støtte og hjelpe dem slik at de klarer seg
selv – slik BPA er ment å være. Den ekstraordinære belastningen
skaper store problemer for mange familier, mens kommunene som trenerer
søknadene, på sin side sparer betydelige beløp for hvert år som
går. Dette er svært betenkelig og så pass betenkelig at staten burde
vurdere å kreve tilbake beløpet kommunene har unnlatt å bruke på
de menneskene pengene er tildelt.
Jeg ser derfor fram til at statsråden
kommer tilbake med erfaringer, slik at vi kan se videre på hva vi
kan gjøre for å få til bedre BPA-løsninger for de funksjonshemmede.
Sylvi Listhaug (FrP) [12:31:07]: Jeg vil starte med å takke
representanten Hagebakken for å ta opp en veldig viktig sak. Det
var stor jubel i 2015, da denne ordningen ble lovfestet, blant alle
dem som er avhengige av hjelp for å kunne fungere normalt i samfunnet
– for å kunne ta utdanning, for å kunne være i jobb, for å kunne
komme seg ut av huset for å delta på fritidsaktiviteter og det som
vi, som greier oss selv, tar for gitt. Dette handler rett og slett
om en mulighet til å leve et liv.
Det er mange som kjemper en kamp
mot kommunen sin, som holder på med klagesaker, og som i mellomtiden
– i påvente av å få den hjelpen de trenger – må bruke venner, kjæreste,
ektefelle og familie for rett og slett å greie å ha et tilnærmet
normalt liv. Spørsmålet er hva alle dem som ikke har det, bruker.
Det er ganske åpenbart slik at en del av dem nok ikke får lov til
å leve et liv, slik som alle oss andre.
Jeg har møtt en av dem, Christi
i Vardø. Nå ble det dessverre mest fokusert på at jeg og representanten Hoksrud
ble skjelt ut av ordføreren – og det var vel egentlig et bilde på
hvordan Christi har blitt behandlet i denne kommunen. Det viktigste
i denne saken er rett og slett bildet av hvor forskjellig kommunene
behandler slike saker. Christi bodde i Bamble. Der fikk hun masse hjelp,
hun var fornøyd med det tilbudet kommunen ga, hun følte hun fikk
lov til å leve et liv, slik som alle andre. Hun møtte kjærligheten
i Vardø, flyttet dit med forsikringer om at hun skulle få hjelp
når hun kom dit. Først fikk hun ingenting, så fikk hun litt etter
hvert, men enda den dag i dag er det langt unna det nivået Christi
trenger for å kunne leve et godt liv uten at kjæresten og vennene hennes
må stille opp på alt.
Det viser hvilken forskjell det
er mellom kommunene, og jeg mener at slik skal det ikke være. Derfor
er jeg glad for at statsråden er så tydelig på at regjeringen vil jobbe
med å se på endringer av regelverket og følge opp denne saken, for
dette handler om at pleietrengende personer – som er handikappet,
som trenger hjelp for å få hverdagen til å gå rundt – skal kunne
leve et godt liv.
I mellomtiden, mens regjeringen
jobber med dette, er vi altså helt avhengige av at kommunene tar
sine innbyggere på alvor, at kommunene møter dem med respekt, og
at kommunene tar signal når Fylkesmannen gir beskjed om det. Saken
til Christi er et godt eksempel på det. Kommunen fikk tilbake beskjed
om at de måtte se på saken på nytt, og så langt har det ikke ført
til noe. Derfor håper jeg at alle som sitter i salen – og det er
flere partier som ikke er representert, det merker jeg meg – i etterkant
av dette gir beskjed til sine lokalpolitikere om at man må respektere
det lovverket som gjelder, og sørge for å ta ansvar for at innbyggerne
deres får det tilbudet de har krav på.
Dette handler om rettssikkerheten
til brukerne. Det handler om rettigheter som må sikres. Det er vi
nødt til å jobbe for både på lokalt nivå og på nasjonalt nivå, for vi
kan ikke ha det slik som det er nå.
Karin Andersen (SV) [12:34:56]: Nå er det flere som har vært
oppe her og sagt at sånn kan vi ikke ha det, og så lurer man veldig
på hva man skal gjøre. Det er ikke så mye å lure på. Det man må
gjøre umiddelbart, er å forskriftsfeste hvordan dette skal tolkes
i kommunene, slik SV har foreslått – og som Fremskrittspartiet og
Høyre har stemt ned. Så de forskjellene vi ser nå, kan man rette
på hvis man vil, men man har ikke villet.
I tillegg har man lagt så strenge
begrensninger på hvem som får, og knyttet det til helsetjenester
og utmålingen av dem. Alle som er oppe her, viser tydelig at de skjønner
at denne ordningen er noe annet enn det. Men der har man lagt inn
noen krav som gjør at en får for lite, og ikke det en trenger for
å kunne leve et sjølstendig liv.
Brukerstyrt personlig assistent
er et hjelpemiddel, ikke en helsetjeneste. BPA bør flyttes til folketrygden, slik
SV foreslår – at det blir en rettighet i folketrygden som betales
av staten og ikke er avhengig av hvilken kommune man bor i. Da slipper
man også unna alt det som statsråden var oppe her og sa – at den
ene lovgivningen er slik, og den andre er slik, og kanskje en ikke kan
ta med seg BPA når en skal utdanne seg et annet sted, eller en skal
gjøre et eller annet i en annen kommune eller et annet fylke. Da
blir disse problemene med det tekniske i lovverket borte.
Om man får en rullestol, kan man
selvfølgelig ta med seg den akkurat hvor man vil. Så er det klart
at det er avhengig av om man har en arbeidsavtale med assistenten som
inneholder dette. Det er altså på tide at brukerstyrt personlig
assistent blir en rettighet i folketrygden, slik som andre hjelpemidler
er det – for det er et hjelpemiddel det er.
Det handler ikke om å få nødvendig
helsehjelp, det handler om å kunne leve et sjølstendig liv, gjøre
de tingene som man ikke kan sjøl, fordi man har en funksjonsnedsettelse
som gjør at man ikke kan gjøre det vi andre gjør. Det handler om
å ha sjølbestemmelse i eget liv.
Jeg har fått henvendelser under
behandlingen av kommunelovsaken. Vi har lokalpolitikere som er valgt inn
i kommunestyret, men som må si fra seg vervet sitt fordi de ikke
får brukerstyrt personlig assistent som gjør at de kan fungere.
Det er da jeg ser litt hen til den debatten vi hadde i stad også,
der statsråden er oppe og sier at de som opplever å bli sviktet
i systemet og å ligge der og gråte og ikke få medisiner – eller
de som ikke får brukerstyrt personlig assistent – skal si fra sjøl.
Problemet er at det er nesten umulig for mange av dem.
Når det gjelder BPA, er det mange
som sier fra, men de blir ikke hørt. Det er det som er problemet.
De sier fra både lokalt og sentralt. Men i og med at regjeringen plent
har nektet å lage en forskrift som viser hvordan kommunene skal
praktisere dette, slik at rettighetene ikke blir redusert, i hvert
fall ut fra det nivået som er i dag, kommer dette til å fortsette,
fordi stortingsflertallet og regjeringen har lagt mest vekt på det
lokale sjølstyret i denne saken, ikke på rettighetene til dem som
trenger assistanse for å kunne leve et helt normalt liv og ta de samme
valgene i livet sitt som vi andre gjør.
Så jeg gjentar det: Regjeringen
kan umiddelbart lage en forskrift som viser hvordan dagens lov skal
tolkes, for alle kommunene – slik at vi blir kvitt denne forskjellsbehandlingen.
De kan selvfølgelig også legge inn andre regler for ordningen, slik
at den blir bedre og faktisk kan dekke det behovet som disse menneskene
har. Det kan de gjøre i høstens budsjett, og de kan også i høstens
budsjett foreslå å flytte hele ordningen over til folketrygden slik
at det blir en rettighet som til andre hjelpemidler, for det er
det dette er.
SV kommer til å foreslå det om igjen,
og jeg håper nå at de representantene fra regjeringspartiene som
har vært oppe her – og også Arbeiderpartiet, som har hatt ordet
i saken – er enig med SV i dette. For dette må gjøres. Vi trenger
ikke sitte og klø oss i hodet lenger for å finne ut hva vi skal
gjøre – vi vet hva vi kan gjøre. SV kommer til å foreslå det, og
jeg regner med at da blir det flertall for det neste gang vi tar
det opp.
Per Espen Stoknes (MDG) [12:40:00]: Jeg vil gjerne stille
Stortinget det samme spørsmålet som Mari Storstein stilte Bent Høie
i dokumentarfilmen hun lagde som student på dokumentarfilmlinjen
på Lillehammer: Hva er frihet for deg?
For meg som kan sykle og gå hit,
formidle mine tanker, forme demokratiet, studere hva jeg vil, jobbe
med det jeg ønsker, besøke min gamle mor, lage maten jeg vil ha,
når jeg vil, kunne gå til sengs når det passer meg, og komme inn
på alle utesteder fordi en trapp ikke hindrer meg, er det kanskje
vanskelig å se svaret. For meg kan slik frihet fort bli en selvfølge,
men for mange som trenger en BPA-ordning, er situasjonen en ganske
annen.
I dag ligger ordningen under helse
og omsorg og tolkes vidt forskjellig fra kommune til kommune – ja,
til og med fra bydel til bydel i Oslo av og til. I den ene kommunen
kan det legges til rette for at den med nedsatt funksjonsevne får
realisere seg selv, studere, reise ut av kommunen, være arbeidsleder
som styrer hverdagen, og til og med kommer inn på de tilrettelagte
utestedene når hen vil henge med venner en sommerkveld. I nabokommunen
kan man ende opp på institusjon, eller oppleve at man får en hjemmehjelp
med veldig knapt tilmålte timer. I den kommunen vil man bli isolert,
miste muligheten for selvrealisering. Politisk deltakelse vil bli
et fremmedord, og alt det andre som vi ser på som en selvfølge i
demokratiet, vil være en fjern drøm.
I Kristiansand kommune bor det 91 000 mennesker. Det
er faktisk like mange personer med nedsatt funksjonsevne som sier
de helst vil stå i jobb, som i hele Kristiansand kommune, men det
kan de ikke på grunn av manglende tilrettelegging, ifølge Bufdir.
Dagens BPA-ordning fører til at flere nordmenn sliter med psykiske lidelser
fordi vi som styrer landet, ikke klarer å se dem, ikke lytter ordentlig
og ikke greier å legge til rette for deres verdighet og deres frihet.
Hvordan i alle dager skulle du,
president, ha utført jobben fra presidentstolen om du hadde rullestol?
Du hadde ikke kommet deg opp dit uten assistanse, for selv ikke
maktens sal er tilrettelagt. Se for dere at Stortinget bare var
tilpasset fjellklatrere, slik at det var klatrevegg opp i Vandrehallen
istedenfor heis og trapper. Hadde ikke vi alle da fått problemer
med å utføre vår jobb? Ville vi kanskje da forstått hvordan personer
som blir funksjonshemmet, opplever møtet med samfunnet? Er det ikke
da vår fordømte plikt som folkevalgte å legge til rette for at folk
skal kunne fungere optimalt ut fra sine forutsetninger her i Norge?
Det er ingen som er tjent med at
folk faller utenfor samfunnet vårt, slik dessverre mange gjør i
dag. Folk faller utenfor til tross for at vi har forpliktet oss
til FNs rettigheter for funksjonshemmede, og vi har ikke et lovverk
som følger opp forpliktelsene vi har inngått. Da f.eks. Miriam Ibsen,
funksjonshemmet, flyttet fra hjemstedet til en annen kommune for
noen år tilbake, måtte hun slutte i politikken. Hun fikk avslag
på viktige hjelpemidler i den nye kommunen. Hvordan kan vi leve
med en ordning som gjør at Miriam, eller flere andre med nedsatt
funksjonsevne, sier de ikke kan delta i politikken lenger, fordi
de har flyttet fra en kommune til en annen?
La oss derfor gjøre BPA-ordningen
universell, og la oss følge opp den intensjonen vi alle er enige
om ligger i avtalen. Til det trenger vi et forpliktende lovverk
som følger opp våre lovnader, også til FN. Vi i Norge har en vei
å gå. Det første vi kan gjøre, er å se på om det er helse og omsorg
som er rett sted å ha BPA-ordningen, eller om det tvert imot er
dagens politikk som gjør folk syke. Da er kanskje nasjonale trygdeordninger
et bedre sted. Vi trenger iallfall flere som Mari, filmskaperen,
og Miriam, lokalpolitikeren, i samfunnet – folk som engasjerer seg, som
vil skape både film og politikk. Det minste vi da kan gjøre, er
å legge til rette for at de med en slik indre drivkraft til å delta,
kan få brukt den.
Tore Hagebakken (A) [12:45:19]: Først vil jeg takke dem som
har deltatt i debatten. Vi kunne gjerne ha vært flere, men jeg håper
allikevel at denne interpellasjonen – det var i hvert fall min hensikt
– skal være et lite bidrag til at denne viktige rettigheten blir
gjenstand for en skikkelig gjennomgang, slik at det vi faktisk har vedtatt
i Stortinget, og vi har hatt mange gode målsettinger, blir en realitet.
Slik jeg oppfatter denne evalueringen
som departementet har fått gjennomført, er det særlig dette med mangel
på likebehandling som løftes fram som en utfordring. Dette er en
sak som grunnleggende virkelig handler om folks frihet, men den
handler også om likebehandling. Når det er mangel på likebehandling,
kan en vanskelig se for seg at man får gjort noe med det uten at en
gjør noen nasjonale grep. Da er spørsmålet: Hvilke nasjonale grep
er da de beste?
Så har SV sin løsning her, men i
tillegg trekker også SV, som jeg gjorde, opp spørsmålet rundt dette:
Er det nødvendig med en forskrift – forskriftsfesting? Det er tydeligvis
slik at lovverket, som framstår som ganske så tydelig, og rundskriv
ikke er nok. Så jeg må igjen stille spørsmål til statsråden: Vil
hun være med på å vurdere en forskrift, eller hvordan ser hun på
det?
Så til Fylkesmannens rolle: Når
det blir runde på runde fordi Fylkesmannen opphever vedtaket, ikke
omgjør det, skal vi da gi Fylkesmannen flere fullmakter? Det er da
det rører ved gamleordføreren i meg, men «lell da gut!»: Bør vi
vurdere om Fylkesmannen på en eller annen måte skal få som oppdrag
i større grad rett og slett å omgjøre vedtak? Eller så går tida,
og dette er en ganske slitsom prosess, særlig for brukeren. Så jeg
vil gjerne høre en kommentar rundt det, slik at vi avbyråkratiserer dette
nå, for å bruke det uttrykket.
Jeg synes det jeg hører, lover godt,
og det som kommer hit til Stortinget, er forhåpentligvis ganske
fast i fisken og, for å bruke et moderne uttrykk, gjør en forskjell.
Statsråd Åse Michaelsen [12:48:22]: Jeg synes det har vært
en god debatt. Selv om ikke så mange har tatt ordet, synes jeg likevel
det har kommet fram mye bra og mange gode synspunkter. Jeg ble direkte
oppfordret av interpellanten med hensyn til om jeg også var villig til
å vurdere en forskrift. Ja, absolutt, jeg er villig til å se på
alt. For jeg tenker at vi skal få denne ordningen på stell, og det
har vært et tydelig ønske fra dette stortinget at dette er en ordning
som vi alle vil ha, og så er det å få kommunene med på laget. Jeg
tar på alvor alle forslag vi har fått inn i forbindelse med ordningen,
og som vi mener kan bidra til å gjøre ordningen så god som mulig.
Nå er regjeringen i denne vurderingsprosessen,
og jeg vil derfor ikke her og nå ta eksplisitt stilling til hvorvidt vi
vil følge opp innspillene fra Likestillings- og diskrimineringsombudet
om at BPA bør ut av helselovgivningen. Jeg tar også med meg interpellantens
andre synspunkter og også representanten fra SVs forslag, som også
var knyttet til forskriftsvurdering. Det er viktig for oss nå og også
en del av den debatten vi har hatt, å definere hva denne ordningen
skal inneholde når vi ser at kommunene ikke treffer, eller bevisst
eller ubevisst ikke ser det behovet som er i deres kommune.
Så må vi også være litt obs på at
den siste evalueringsrapporten, som nå ligger til grunn for vurderingene
våre, kom for kort tid siden. På den ene siden ser vi at BPA-ordningen
er en organisering av praktisk bistand, og dermed kanskje har en
naturlig tilknytning til helse- og omsorgstjenesten, men vi ser
også at en stor omlegging av ordningen nå kan ha potensial til å
påvirke etablerte ordninger som fungerer godt i dag. Så det er mange
hensyn å ta.
Men igjen, jeg tar med meg alle
innspillene. Nå skal vi sette oss ned og gjøre et stykke arbeid,
og så håper jeg at vi skal få Stortinget med på laget sånn at vi
kan lande BPA-ordningen på det området som den er ment å være, og
at den faktisk kan brukes til beste for brukerne der ute.
Presidenten: Debatten
i sak nr. 6 er då omme.
Presidenten vil føreslå at sakene
nr. 7–9 vert handsama under eitt. – Det er vedteke.
Stortingets
vedtak til lov om endringer i forbrukermerkeloven (Lovvedtak 58 (2017–2018), jf.
Innst. 301 L (2017–2018) og Prop. 53 LS (2017–2018))
Stortingets
vedtak til lov om endringer i kulturminneloven (fredningsgrensen
for samiske kulturminner) (Lovvedtak 59 (2017–2018), jf.
Innst. 305 L (2017–2018) og Prop. 42 L (2017–2018))
Stortingets
vedtak til lov om endringer i eksportkredittloven (ny midlertidig
låne- og garantiordning for skip mv.) (Lovvedtak 60 (2017–2018), jf.
Innst. 288 L (2017–2018) og Prop. 58 L (2017–2018))
Presidenten: Ingen
har bedt om ordet til sakene nr. 7–9.
Etter at det var ringt til votering,
sa
presidenten: Stortinget
er då klare til å gå til votering.
Presidenten: Under
debatten har Freddy André Øvstegård sett fram eit forslag på vegner
av Sosialistisk Venstreparti. Forslaget lyder:
«Stortinget ber regjeringen komme
tilbake til Stortinget med forslag om nedleggelse av Kringkastingsrådet,
distriktsprogramrådene og det samiske programrådet i forbindelse
med at det legges fram forslag til ny kringkastingslov. Samtidig
bes regjeringen om å legge fram et forslag til endring i NRK-plakaten,
der NRK pålegges å sikre et klageorgan uten politiske bindinger,
og der offentligheten har innsyn i behandlingen. Dette organet må
gjenspeile dagens ordning med nasjonale, regionale og samiske hensyn.»
Det vert votert alternativt mellom
dette forslaget og tilrådinga frå komiteen.
Komiteen hadde
tilrådd Stortinget å gjera følgjande
Dokument 8:162 S (2017–2018) – Representantforslag
fra stortingsrepresentantene Freddy André Øvstegård og Nicholas
Wilkinson om å legge ned Kringkastingsrådet – vedtas ikke.
Voteringstavlene viste at
ved alternativ votering mellom tilrådinga frå komiteen og forslaget
frå Sosialistisk Venstreparti hadde 86 representantar røysta for
tilrådinga og 8 representantar for forslaget.
(Voteringsutskrift kl. 13.00.52)
Heidi Nordby Lunde (H) (fra salen): Jeg stemte feil.
Presidenten: Det
er fleire som ikkje har fått røysta. Me tek voteringa om igjen.
Ved alternativ votering mellom tilrådinga
frå komiteen og forslaget frå Sosialistisk Venstreparti vart tilrådinga
vedteken med 91 mot 7 røyster.
(Voteringsutskrift kl. 13.01.47)
Presidenten: Under
debatten er det sett fram to forslag. Det er
forslag
nr. 1, frå Heidi Greni på vegner av Senterpartiet
forslag
nr. 2, frå Lars Haltbrekken på vegner av Sosialistisk Venstreparti
Det vert votert over forslag nr.
2, frå Sosialistisk Venstreparti. Forslaget lyder:
«Stortinget ber regjeringen komme
tilbake til Stortinget på egnet måte dersom den ser behov for endringer
av regelverket for bruk av elmotor på vann under 2 kvadratkilometer.»
Forslaget frå Sosialistisk Venstreparti
vart med 89 mot 9 røyster ikkje vedteke.
(Voteringsutskrift kl. 13.02.26)
Presidenten: Det
vert votert over forslag nr. 1, frå Senterpartiet. Forslaget lyder:
«Stortinget ber regjeringen fremme
forslag til endring i lov om motorferdsel i utmark som åpner for
bruk av elektriske båtmotorer med begrenset effekt i vann som er
mindre enn to kvadratkilometer.»
Forslaget frå Senterpartiet vart
med 86 mot 12 røyster ikkje vedteke.
(Voteringsutskrift kl. 13.02.46)
Komiteen hadde
tilrådd Stortinget å gjera følgjande
Stortinget ber regjeringen foreta
oppmykninger i forskriftene til lov om motorferdsel i utmark som
gjør det mulig for kommunene å gi dispensasjoner for bruk av elmotor
med begrenset effekt på vann under 2 kvadratkilometer.
Dispensasjon bør bare kunne gis
etter at kommunene har vurdert om det er forsvarlig ut fra hensynet
til vannet som levested for viltarter og fugler, herunder særskilt
legge vekt på hensynet til hekkeområder.
Presidenten: Sosialistisk
Venstreparti og Miljøpartiet Dei Grøne har varsla at dei vil røysta
imot.
Tilrådinga frå komiteen vart vedteken
med 87 mot 8 røyster.
(Voteringsutskrift kl. 13.03.09)
Presidenten: Under
debatten har Lars Haltbrekken sett fram eit forslag på vegner av
Arbeidarpartiet, Sosialistisk Venstreparti, Kristeleg Folkeparti
og Miljøpartiet Dei Grøne. Forslaget lyder:
«Stortinget ber regjeringen legge
frem en supplerende nasjonalparkplan for Stortinget innen 2020, med
forslag til nye nasjonalparker, og med vurdering av utvidelse av
eksisterende nasjonalparker, som kan sikre at et representativt
utvalg av norsk natur blir vernet som nasjonalparker.»
Det vert votert alternativt mellom
dette forslaget og tilrådinga frå komiteen.
Komiteen hadde
tilrådd Stortinget å gjera følgjande
Dokument 8:185 S (2017–2018) – Representantforslag
fra stortingsrepresentantene Tore Storehaug, Kari Elisabeth Kaski,
Lars Haltbrekken og Arne Nævra om en ny, supplerende nasjonalparkplan
– vedtas ikke.
Voteringstavlene viste at
ved alternativ votering mellom tilrådinga frå komiteen og forslaget
frå Arbeidarpartiet, Sosialistisk Venstreparti, Kristeleg Folkeparti og
Miljøpartiet Dei Grøne vart tilrådinga vedteken med 56 mot 42 røyster.
(Voteringsutskrift kl. 13.04.04)
Heidi Greni (Sp) (fra salen): Jeg stemte feil.
Presidenten: Me
bør ta den voteringa om igjen.
Ved alternativ votering mellom tilrådinga
frå komiteen og forslaget frå Arbeidarpartiet, Sosialistisk Venstreparti,
Kristeleg Folkeparti og Miljøpartiet Dei Grøne vart tilrådinga vedteken
med 57 mot 41 røyster.
(Voteringsutskrift kl. 13.04.46)
Presidenten: Under
debatten er det sett fram i alt elleve forslag. Det er
forslag
nr. 1, frå Lars Haltbrekken på vegner av Arbeidarpartiet, Sosialistisk
Venstreparti, Kristeleg Folkeparti og Miljøpartiet Dei Grøne
forslaga
nr. 2 og 3, frå Lars Haltbrekken på vegner av Arbeidarpartiet, Sosialistisk
Venstreparti og Miljøpartiet Dei Grøne
forslaga
nr. 4–9, frå Lars Haltbrekken på vegner av Sosialistisk Venstreparti
og Miljøpartiet Dei Grøne
forslaga
nr. 10 og 11, frå Per Espen Stoknes på vegner av Miljøpartiet Dei
Grøne
Det vert votert over forslaga nr.
4–9, frå Sosialistisk Venstreparti og Miljøpartiet Dei Grøne.
Forslag nr. 4 lyder:
«Stortinget ber regjeringen legge
frem et forslag om å gjøre Oslomarka til et internasjonalt pionérområde
for restaurering av vill natur, intakte økosystemer og opplevelser.»
Forslag nr. 5 lyder:
«Stortinget ber regjeringen utrede
og arbeide for å etablere større, sammenhengende nasjonalparker
og verneområder på tvers av landegrensene i Norden, særlig på Nordkalotten.»
Forslag nr. 6 lyder:
«Stortinget ber regjeringen jobbe
for å restaurere områder med artsrik løvskog i området rundt Oslofjorden
og på Sørlandskysten.»
Forslag nr. 7 lyder:
«Stortinget ber regjeringen stanse
tapet av villmarkspreget og inngrepsfri natur i Norge og utvikle en
plan for å øke andelen slik natur i årene som kommer.»
Forslag nr. 8 lyder:
«Stortinget ber regjeringen utrede
et system der staten gir grunneiere betaling for spesielt viktige økosystemtjenester
som krever aktiv skjøtsel, eller som innskrenker muligheten for
annen inntekt, herunder overgang til plukkhogst med sikte på å reetablere
artsrik fleraldret skog, opprettholdelse og økning av biologisk
mangfold i kulturlandskap og reetablering av sjeldne eller truede
arter.»
Forslag nr. 9 lyder:
«Stortinget ber regjeringen sørge
for at restaurering av natur og artsmangfold i og langs vassdrag
gjøres til en sentral målsetting for kommende vilkårsrevisjoner.»
Forslaga frå Sosialistisk Venstreparti
og Miljøpartiet Dei Grøne vart med 89 mot 9 røyster ikkje vedtekne.
(Voteringsutskrift kl. 13.05.55)
Presidenten: Det
vert votert over forslaga nr. 2 og 3, frå Arbeidarpartiet, Sosialistisk
Venstreparti og Miljøpartiet Dei Grøne.
Forslag nr. 2 lyder:
«Stortinget ber regjeringen på en
egnet måte legge fram en opptrappingsplan som sikrer en stor økning
av antallet prioriterte arter og aktive handlingsplaner for disse
artene, og en økning i antallet utvalgte naturtyper.»
Forslag nr. 3 lyder:
«Stortinget ber regjeringen legge
frem en stortingsmelding som inneholder en plan for storskala restaurering
av villere natur, intakte økosystemer og større opplevelsesmuligheter
i norsk natur – i tråd med Norges Aichi-forpliktelse om å restaurere
15 pst. av våre forringede økosystemer.»
Forslaga frå Arbeidarpartiet, Sosialistisk
Venstreparti og Miljøpartiet Dei Grøne vart med 62 mot 35 stemmer ikkje
vedtekne.
(Voteringsutskrift kl. 13.06.16)
Presidenten: Det
vert votert over forslag nr. 1, frå Arbeidarpartiet, Sosialistisk
Venstreparti, Kristeleg Folkeparti og Miljøpartiet Dei Grøne. Forslaget
lyder:
«Stortinget ber regjeringen komme
med forslag til bedre beskyttelse av deltaer, bløtbunnsområder og
andre gruntvannsområder langs kysten. Rettferdige og hensiktsmessige
erstatningsordninger for båndlegging av privateide områder må belyses.»
Forslaget frå Arbeidarpartiet, Sosialistisk
Venstreparti, Kristeleg Folkeparti og Miljøpartiet Dei Grøne vart med
57 mot 41 røyster ikkje vedteke.
(Voteringsutskrift kl. 13.06.36)
Presidenten: Det
vert votert over forslaga nr. 10 og 11, frå Miljøpartiet Dei Grøne.
Forslag nr. 10 lyder:
«Stortinget ber regjeringen sette
i gang et arbeid med mål om å etablere Norges første nasjonalpark med
forbud mot jakt på alle arter, inkludert rovdyr.»
Forslag nr. 11 lyder:
«Stortinget ber regjeringen trappe
opp arbeidet for å bevare og restaurere kulturlandskap både gjennom
reformer i landbrukspolitikken og gjennom målrettede tiltak for
å restaurere spesielt verdifulle og artsrike kulturlandskap som
kulturbetinget slåtte- og beiteeng, lauveng, hagemark, beiteskog
og høstingsskog.»
Sosialistisk Venstreparti har varsla
støtte til forslaga.
Forslaga frå Miljøpartiet Dei Grøne
vart med 90 mot 8 røyster ikkje vedtekne.
(Voteringsutskrift kl. 13.07.00)
Komiteen hadde
tilrådd Stortinget å gjera følgjande
Dokument 8:211S (2017–2018) – Representantforslag
fra stortingsrepresentant Per Espen Stoknes om naturfornyelse, rikere
økosystemer og større opplevelsesmuligheter – vedtas ikke.
Presidenten: Arbeidarpartiet,
Sosialistisk Venstreparti , Kristeleg Folkeparti og Miljøpartiet
Dei Grøne har varsla at dei vil røysta imot.
Voteringstavlene viste at
53 representantar hadde røysta for tilrådinga frå komiteen og 44
representantar hadde røysta imot.
(Voteringsutskrift kl. 13.07.39)
Mathilde Tybring-Gjedde (H) (fra salen): Jeg stemte feil.
Presidenten: Me
rettar det opp. Då er det 54 representantar som har røysta for tilrådinga,
og 43 som har røysta imot. Tilrådinga frå komiteen er dermed vedteken.
Presidenten: Sakene
nr. 7–9 er andre gongs handsaming av lovsaker og gjeld lovvedtaka
58 til og med 60.
Det ligg ikkje føre noko forslag
til merknad. Stortingets lovvedtak er dermed vedtekne ved andre
gongs handsaming og vert å senda Kongen i samsvar med Grunnlova.
Referat
Presidenten: Det
ligg ikkje føre noko referat.
Dermed er kartet for i dag ferdig
handsama. Presidenten vil minna alle om at på måndag begynner stortingsmøtet
kl. 10. Det er denne presidenten som skal vera president då, så
alle må koma.
Ber nokon om ordet før møtet vert
heva? – Møtet er heva.

Møtet slutt kl.13.09.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no