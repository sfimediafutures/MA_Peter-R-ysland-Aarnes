
﻿
Dato: 21.03.2018
President: Tone Wilhelmsen
Trøen
Innhold

President: Tone Wilhelmsen
Trøen
Presidenten: Representantene
Peter Frølich,
Silje Hjemdal og
Svein Roald Hansen,
som har vært permittert, har igjen tatt sete.
Den innkalte vararepresentant for
Rogaland fylke, Tom Kalsås,
tar nå sete.
Fra Statsministerens kontor foreligger
følgende brev til Stortinget, datert 20. mars 2018:
«Endring i regjeringens sammensetning
og endring blant statssekretærene
Statsråd ble holdt på Oslo slott
20. mars 2018 kl. 1200 under ledelse av Hans Majestet Kongen. Det
ble truffet følgende vedtak:
Statsråd Sylvi Listhaug gis avskjed
i nåde.
Statsråd Per Sandberg overtar styret
av Justis- og beredskapsdepartementet, i tillegg til det ansvarsområdet
han i dag har i Nærings- og fiskeridepartementet.
Statssekretær Thor Kleppen Sættem
gis avskjed som statssekretær for statsråd Sylvi Listhaug og utnevnes
på nytt til statssekretær for statsråd Per Sandberg i Justis- og
beredskapsdepartementet.
Statssekretær Torkil Åmland gis avskjed
som statssekretær for statsråd Sylvi Listhaug og utnevnes på nytt
til statssekretær for statsråd Per Sandberg i Justis- og beredskapsdepartementet.
Statssekretær Knut Morten Johansen
gis avskjed som statssekretær for statsråd Sylvi Listhaug og utnevnes
på nytt til statssekretær for statsråd Per Sandberg i Justis- og
beredskapsdepartementet.
Statssekretær Sveinung Rotevatn gis
avskjed som statssekretær for statsråd Sylvi Listhaug og utnevnes på
nytt til statssekretær for statsråd Per Sandberg i Justis- og beredskapsdepartementet.
Statssekretær Toril Charlotte Ulleberg
Reynolds gis avskjed som statssekretær for statsråd Sylvi Listhaug
og utnevnes på nytt til statssekretær for statsråd Per Sandberg
i Justis- og beredskapsdepartementet.
Alle endringene ovenfor skjer med
virkning fra 20. mars 2018 kl. 1230.»
Det refererte brevet foreslås vedlagt
protokollen. – Det anses vedtatt.
Det tidligere medlem av regjeringen,
Sylvi Listhaug, tar
sete som representant.
Representanten Olaug V. Bollestad
vil fremsette et representantforslag.
Olaug V. Bollestad (KrF) [10:02:43]: Jeg vil på vegne av
stortingsrepresentantene Geir Jørgen Bekkevold og meg selv framsette
et representantforslag om stortingsmelding om utviklingshemmedes
rettigheter og likeverd og om tiltak som styrker de grunnleggende
rettighetene til mennesker med utviklingshemning.
Presidenten: Representanten
Per Espen Stoknes vil fremsette et representantforslag.
Per Espen Stoknes (MDG) [10:03:19]: Jeg har på vegne av meg
selv gleden av å legge fram et representantforslag om forbedring
og forenkling av små og mellomstore bedrifters (SME) rapportering
om vesentlig bærekraft- og samfunnspåvirkning.
Som det heter: You can’t manage what
you don’t measure.
Presidenten: Representanten
Zaineb Al-Samarai vil fremsette et representantforslag.
Zaineb Al-Samarai (A) [10:03:54]: På vegne av stortingsrepresentantene
Anette Trettebergstuen, Ingvild Kjerkol, Kari Henriksen, Jette F.
Christensen, Siri Gåsemyr Staalesen og meg selv vil jeg framsette
et representantforslag om et mer regulert marked for kosmetiske injeksjoner.
Presidenten: Forslagene
vil bli behandlet på regelementsmessig måte.
Muntlig
spørretime
Presidenten: Stortinget
mottok mandag meddelelse fra Statsministerens kontor om at statsminister
Erna Solberg vil møte til muntlig spørretime.
Statsministeren er til stede, og
vi er klare til å starte den muntlige spørretimen.
Vi starter da med første hovedspørsmål,
fra representanten Jonas Gahr Støre.
Jonas Gahr Støre (A) [10:04:42]: Vi har en dramatisk uke
i norsk politikk bak oss. En statsråd spredde på Facebook et innlegg
som var usant og grovt, nørte opp under farlige holdninger og ble
møtt med mistillit fra et flertall her i stortingssalen. En regjeringskrise
som var nær ved å oppstå, ble avverget i siste øyeblikk – ikke fordi
statsministeren ryddet opp, men fordi statsråden trakk seg. I debatten
her i går oppsummerte statsministeren debatten og uka med å be opposisjonens
talere gå tilbake og gjennomgå sine manuskripter for å se om de
var innenfor det anstendige. Det var den leksen vi fikk fra den
overlæreren.
Anstendighet er viktig i politikken,
og jeg tror vi alle kan si at når det er friske debatter, kan vi
alle ettergå om vi har vært innenfor eller utenfor, om vi har vært
drøye i påstandene. Men det er ikke det denne saken handler om.
Kjernen her er spørsmålet om retorikken fra landets daværende justisminister
nører opp under farlige strømninger, konspirasjonsteorier og hat.
Statsministeren sa først at dette var en sak om Arbeiderpartiets og
Fremskrittspartiets retorikk, som de fikk finne ut av seg imellom.
Så beklaget hun. Men i går kveld hørte vi igjen en statsminister
som var tilbake til å si at dette handlet i grunnen om debatten
rundt anstendighet.
Spørsmålet er: Har hun egentlig forstått?
Jeg vil stille spørsmål og være veldig konkret: Det innlegget som
landets justisminister la ut den 9. mars, med bilde og tekst, om
at Arbeiderpartiet er mer opptatt av terroristers rettssikkerhet
enn nasjonens sikkerhet, mener hun at det innlegget, det bildet
og den teksten nører opp under farlige holdninger og konspirasjonsteorier
og kan være farlig i et samfunn som også skal beskytte borgerne
mot handlinger?
Statsminister Erna Solberg [10:06:46]: Jeg ga allerede på
søndag ganske tydelig beskjed om at jeg mente det innlegget var
over grensen for hva jeg mener er anstendig og akseptabel omtale
av andre. Det tillegger andre, direkte eller indirekte, en intensjon
om å ta mer vare på terrorister enn å ta vare på rikets sikkerhet.
Jeg synes ikke det er en måte vi skal drive politikk på, å tillegge
hverandre synspunkter og hensikter man ikke har.
Det er mange som tenner på den typen
debatter. Debatter om terror, debatter knyttet til innvandringsspørsmål,
debatter knyttet til politiske partier og uenighet kan alle være
med på å fyre opp under ulike typer debatter og diskusjoner. Men
jeg mener at hvis påstanden fra Arbeiderpartiets leder er at det
var bevisst å nøre opp under denne debatten, er det feil å tillegge
Sylvi Listhaug den typen tanker bak dette. Debatter dukker opp i
alle disse temaene. Det finnes ikke på min Facebook-side ett bilde
der jeg er sammen med en ung nordmann med hijab, som ikke nører
opp under denne typen debatter, for det er lett antennelige spørsmål.
Jeg har likevel tenkt å fortsette å la meg avbilde med unge nordmenn
med hijab, fordi jeg mener det er viktig å vise variansen og valgene
vi har i vårt samfunn. Å tillegge dette en bevisst nøring, er jeg
uenig i.
Jonas Gahr Støre (A) [10:08:32]: Jeg tilla ingen mening her.
Jeg stilte spørsmål om denne type utspill og billedbruk er farlig,
om det nører opp under farlige holdninger. Til Dagsrevyen sa statsministeren
at det er lurt å ha en saklig debatt, at billedbruken og angrepet på
Arbeiderpartiet var i overkant, og at statsråder skal passe på ordbruken.
Hun har tatt tilbake igjen anstendighetssporet, og det mener jeg
vi skal gå i oss selv i fra tid til annen. Jeg mener dette var uanstendig.
Spørsmålet til statsministeren er
nå: Var det farlig? Er det farlig at landets justis- og beredskapsminister,
som skal passe på lov og orden og rettsoppfatning og også hegne
om sårbare mennesker, legger ut slike meldinger? Det farlige er
jo da å gå inn i diskusjonen om sammenhengen mellom holdning og
handling. Det er en slik sammenheng. Jeg tillegger egentlig ikke
justisministeren noen hensikt utover å si at det å ikke forstå at dette
er farlig – at det kan nøre opp under farlige holdninger, at det
gjør folk redde – er det som uroer meg. Ser statsministeren på det
innlegget som potensielt farlig?
Statsminister Erna Solberg [10:09:35]: Jeg ser på det innlegget
som at det ikke burde vært lagt ut. Derfor er det også tatt vekk.
Jeg mener det er viktig at vi i disse spørsmålene trår varsomt.
Men underliggende i det Jonas Gahr Støre nå sier, er at man har
hatt en bevisst spekulasjon i dette. Jeg mener man i alle disse
debattene må passe på å vise bredden. Men det er altså ingen bevisst
spekulasjon, og det synes jeg ikke vi skal tillegge heller. Det
er også grunnen til at jeg reagerte på Jonas Gahr Støres tale til
sitt landsstyre, hvor jeg opplevde at han tilla Sylvi Listhaug et
ønske om bevisst å nøre opp under dette. Det mener jeg ikke er riktig.
Presidenten: Det
blir oppfølgingsspørsmål – først Jonas Gahr Støre.
Jonas Gahr Støre (A) [10:10:13]: Her er vi igjen: Det burde
vært tatt ut. Det er jeg helt enig i. Men statsministeren nølte,
eller fikk ikke til at det ble tatt ut. Mitt poeng er at hvis ikke
landets justisminister, og heller ikke statsministeren, forstår
at den typen utspill er farlig, er det veldig alvorlig. Jeg vil
anta at en så erfaren og dyktig kommunikator bør forstå at den billedbruken og
den teksten og måten det ligger ute på dag etter dag, er farlig.
Det betyr ikke at man tillegger henne holdninger som skal være voldelige
på noen måte, men at man ikke har forståelse for at det nører opp
under farlige holdninger.
Jeg registrerer at statsministeren
på andre forsøk sier at bildet ikke burde vært der, og at man ikke
må tillegge hverandre holdninger. Men legg holdningene til side. Spørsmålet
er: Er denne type billedbruk og tekst, lagt ut av en justisminister,
egnet til å nøre opp under farlige holdninger?
Statsminister Erna Solberg (H) [10:11:07]: Jeg mener vi må
være varsomme med bruken av bilder og retorikk i disse debattene,
for det er krevende debatter å stå i. Men jeg mener fortsatt at
det Jonas Gahr Støre nå forsøker å gjøre, er å tillegge Sylvi Listhaug
meninger hun ikke har – eller innhold – og det var også det jeg
reagerte på i summen av de innleggene som var i Stortinget i går. Jeg
mener at vi må tenke igjennom hvordan vi gjør det. Jeg sier at det
er veldig lett og vi kan legge veldig sterke begrensninger på den
politiske debatten hvis vi skal ta utgangspunkt i at vi ikke skal
ha noen innlegg som bidrar til at denne debatten øker eller er til
stede, for debatten om innvandring, om terrorisme, om jihadisme, er
ekstremt lettantennelig uansett. Min opplevelse, som sagt, er at
jeg kan legge ut innlegg som går helt den andre veien, og det setter
full fyr på den debatten.
Presidenten: Jonas
Gahr Støre – til oppfølgingsspørsmål.
Jonas Gahr Støre (A) [10:12:02]: Jeg tror ikke jeg skal fortsette,
for jeg skjønner at statsministeren ikke er ved kjernen. Alt det
hun sier nå, kan vi være enige om: Vi skal opptre anstendig, vi
skal beklage når vi går for langt, vi skal ha en ærlig og redelig
debatt. Men jeg tror at hvis vi ikke lærer av erfaringen til å kunne
si at dette er farlig – myndighetspersoner og en justisminister
må være særlig aktsomme – er det ting vi ikke har lært. Det er ikke
å tillegge hverandre holdninger, men det er å forstå betydningen
av hva som nører oppunder høyrepopulisme, konspirasjonsteorier og
farlige holdninger. Jeg hadde håpet at landets statsminister kunne
si at ja, dette er potensielt farlig, og det er grunnen til at det burde
ha vært tatt vekk – at det er uanstendig, kan vi være enige om.
Men vi får altså ikke det svaret. Det synes jeg er nedslående. Og
spørsmålet er da: Hva har man lært av forrige uke? Jeg har lyst
til å spørre statsministeren – for det var jo en dramatisk uke også
for henne: Hva sitter igjen for henne som hovedlærdommen politisk
etter forrige ukes hendelser?
Statsminister Erna Solberg [10:12:56]: Jeg er enig i – og
det har vært mitt budskap fra lørdagen av – at retorikk ikke bør
overgå politikk, at substansen i politiske saker bør diskuteres
innenfor en ramme som ikke nører opp om en usaklig debatt, som ikke
bidrar til å spre hat, som ikke bidrar til at man gir unnskyldninger
for dem som allerede har forutinntatte meninger på den ene eller
andre siden av den politiske skalaen. Det mener jeg er en viktig
lærdom av denne debatten. At dette er et veldig følsomt område å
gå inn i, at dette er et krevende område å diskutere, det har jeg
stått i i 20 år. Jeg vet at dette er et krevende område å gå inn
i i de ulike sakene. Og det er viktig å huske på, ikke minst, at
det er mange som har opplevd terror i vårt samfunn, og jeg har dyp
respekt for at enhver påminnelse og enhver debatt om dette gjør
vondt for folk som har opplevd å bli jaget av en terrorist på Utøya.
Den innlevelsen av at det er vondt, tror jeg vi alle kan ha. Det
gjør at vi skal være ekstra varsomme i disse sakene.
Presidenten: Jonas
Gahr Støre – til oppfølgingsspørsmål.
Jonas Gahr Støre (A) [10:13:59]: Det vi står igjen med nå,
er en advarsel fra statsministeren mot en usaklig debatt. Vi tilhører
samme generasjon. Jeg tror vi alle kan holde besvergelsene om at
vi liker kjedelige debatter som er saklige, og så må vi fyre dem
opp med litt sterke utsagn, de blir kanskje uanstendige innimellom.
Men dette handler altså om noe annet.
Statsministeren er på slutten inne
på sårbare mennesker. Grunnen til at jeg sier at det er farlig,
er at jeg har erfart det den siste uken. Jeg kjenner veldig mange
av de menneskene som har gått og gjemt seg, familiene som har lukket
dørene, fordi slike utsagn fyrer opp om dette. Da hadde jeg håpet
at statsministeren kunne si: Ja, det er farlig, vi skal være særlig
aktsomme mot det. Det er konspirasjonsteorier der ute mot mitt parti,
mot min bevegelse. Vi har betalt en pris for det. Vi står sammen
om det som nasjon – det er bra. Men vi må erkjenne at denne type
utsagn er spesielt farlige, og jeg håpet at landets statsminister
kunne si: Ja, det er det. Det er ikke bare at det er usaklig – det
er egentlig et ganske saklig innlegg, det er det deprimerende. Men
det er farlig, det er grovt feilaktig, og det bør tas avstand fra
veldig bestemt.
Statsminister Erna Solberg [10:15:05]: Jeg har tatt avstand
fra den Facebook-posteringen for lenge siden. Jeg har også vært
veldig tydelig på det vi har lært, og sett i lys av nettopp hvordan
debatten ble rundt det, må vi lære av det. Det var også det jeg
sa tidlig i denne diskusjonen, som er bakgrunnen for at vi også
unnskyldte og ga beskjed om at det var på vegne av regjeringen den
retorikken som hadde vært ført i saken. Og det er nettopp det Jonas
Gahr Støre sier nå, at å forstå at det finnes mennesker i vårt samfunn
som har vært så tett på terror, og så tett på høyreekstrem terror,
at hele den typen debatt, det å røre opp igjen, må vi ha større
varsomhet med. I den formen er vi helt, helt enige om at den debatten
vi hadde i forrige uke, rørte i noe som var vondt, og som vi ikke
burde hatt.
Presidenten: Jonas
Gahr Støre – til oppfølgingsspørsmål.
Jonas Gahr Støre (A) [10:15:57]: Jeg må bruke de ordene jeg
brukte her i salen torsdag, da justisministeren sto her: Det holder
ikke!
Og så vil jeg si en annen fellesnevner,
i en debatt hvor statsministeren oppsummerer med at opposisjonen
må gå tilbake og revurdere innleggene sine, om de var innenfor det
anstendige. Det var en annen fellesnevner fra opposisjonen i de
innleggene – som ikke var avtalt, men alle var inne på det: at dobbeltkommunikasjonen fra
regjeringen må ta slutt. Vi kan ikke ha én kommunikasjon fra en
regjering og én fra et parti frittstående på utsiden. Det har vi
hatt nå i over fire år, og jeg synes det også er et budskap som
framkom ganske klart i den debatten.
Jeg har lyst til å stille statsministeren
spørsmålet: Hvilke konsekvenser trekker hun av det hun opplevde gjennom
den uken, hvor hun hadde en statsråd som kommuniserte på utsiden
og brukte seks dager på å justere det. Får det konsekvenser? Statsråd
Listhaug trakk seg selv, etter hva vi forstår, hun ble ikke bedt
om å slutte. Så hvilke konklusjoner trekker statsministeren av at hennes
statsråder kommuniserer på den måten?
Statsminister Erna Solberg [10:16:52]: For meg er det helt
grunnleggende at en stortingsrepresentant som velges inn på sitt
stortingsprogram, i Stortinget kan forsvare og mene det som står
i det stortingsprogrammet. Det er det som er velgernes mandat, det
er det mandatet velgerne har gitt til den representanten.
Et regjeringsmedlem som har en plattform
utgått av tre partier, skal forholde seg til det som er summen og det
som er enigheten mellom de tre partiene. Da er man statsråd for
tre partier, ikke bare for sitt eget parti, og det er den grunnleggende
biten som jeg mener alle mine statsråder skal forholde seg til.
Da må man ta hensyn til alle tre partier i regjeringen når man kommuniserer,
og ta hensyn til det som er regulert i plattformen.
At partier viser hva de opprinnelig
mente, mener jeg ikke er dobbeltkommunikasjon. Jeg mener at det
er ærlighet overfor velgerne. Det blir rart når man sitter i en regjering
og foreslår noe, står bak det i regjering, og går ut av regjeringen,
som f.eks. SV har gjort i Goliat-saken, og bruker mesteparten av
tiden til å argumentere mot at det vedtaket ble fattet en gang,
som de selv faktisk var med på å foreslå for Stortinget.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:18:16]: I går hadde statsministeren
muligheten til å avslutte debatten på en samlende måte. Det valgte
hun å ikke gjøre. Og i dag demonstrerer hun at hun fortsatt har
problemer med å erkjenne hovedproblemet. Ingen av oss har snakket
om Sylvi Listhaugs intensjon, vi har snakket om ordenes funksjon.
Statsministeren klarer altså fortsatt ikke å si tydelig at det kan
være farlig å bruke ekstremisters språk. Det er det viktige – ikke
hvor mange som ble såret, ikke hva statsråden ville, men ordenes
funksjon. Det må statsministeren klare å si noe om.
Så var statsministeren i går veldig
belærende, på et tidspunkt hun burde ha nokså lav autoritet på akkurat det
med språkbruk. Jeg har gjennomgått mitt manuskript. Jeg står inne
for hvert ord. Og jeg etterlyser fortsatt det som var hovedpoenget
i går, nemlig at statsministeren sier tydelig at det kan være farlig
å bruke ekstremisters språk.
Statsminister Erna Solberg [10:19:21]: Jeg er helt enig i
at det er farlig å bruke ekstremisters språk. Og jeg har lyst til
å gi SV honnør for noe flere SV-representanter har gjort i det siste.
I forbindelse med ACER-debatten er det flere fra SV som har trukket
seg fra en del av den debatten og en del av de oppropene som har
vært, fordi det har vært over grensen. Det har jeg lyst til å gi SV
honnør for, det er bra, for jeg mener at i den debatten er man langt
inne i konspirasjonsteorier, man er langt inne i diskusjoner som
også er helt utenfor det. Og det synes jeg faktisk at vi som politikere
skal passe på at vi ikke bidrar til.
Der er mange konspirasjonsteorier
som løftes opp på begge sider av den politiske skalaen. Av og til
treffer de hverandre, særlig i hatet mot alt som dreier seg om EØS, EU,
ekstremisme og innvandring f.eks., som det er viktig at vi setter
foten ned for.
Jeg har ikke noe problem med å si
at det er viktig at vi passer på at språket vårt ikke nører opp
under konspirasjonsteorier. Det er en del av det jeg mener er den
ansvarlige debatten i denne sammenhengen.
Så mener jeg at deler av beskrivelsen
som Audun Lysbakken i går ga av lefling med høyrekrefter, var å
tillegge oss synspunkter som verken Høyre eller Fremskrittspartiet
har.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:20:37]: Jeg takker for komplimentet,
men jeg må også påpeke at det er en veldig stor forskjell på konspirasjonsteorier
om ACER og konspirasjonsteorier om Arbeiderpartiet. Konspirasjonsteorier
om ACER har aldri bidratt til eller inspirert til vold i Norge.
I går tror jeg statsministeren var
særlig kritisk til at jeg sa noe om høyrepopulisme i mitt innlegg,
og jeg skjønner at det fornærmer statsministeren. Jeg tror egentlig ikke
det fornærmer Fremskrittspartiet, men det fornærmer statsministeren,
fordi det sier noe ubehagelig om hennes regjeringsprosjekt.
Vi har lenge diskutert om det er
høyrepopulister i regjeringen eller ikke. Jeg kan jo minne om at
statsministeren, som gjentatte ganger de siste dagene har sagt at
hun aldri bruker karakteristikker, kalte min partikollega Heikki
Holmås for «en liten friskus» fordi han slo fast at det var kommet
høyrepopulister i regjering i 2013.
Kan jeg bare få spørre statsministeren
om følgende: Mener hun at noe jeg eller andre i opposisjonen sa
i debatten i går, kan sammenlignes med det Sylvi Listhaug la ut
på Facebook, og som var starten på denne debatten?
Statsminister Erna Solberg [10:21:44]: Ingenting av det som
ble sagt i debatten i går, var direkte på samme måte som den Facebook-statusen
var, som ble satt opp om en sak, som inneholdt basis om en politisk
sak som var diskutert i Stortinget. Det var ingen som var direkte slik.
Men det er klart at summen av det som ble sagt i går – hvis man
lyttet til det som ble sagt – var å forsøke å slå regjeringen i
hartkorn med høyreekstreme krefter i Norge, høyrepopulister, og
måter å argumentere på som jeg mener ikke er en bit av den debatten.
Så skal jeg gjerne si at det av
og til er vanskelig når man sier noe med et smil om munnen, når
det kommer skriftlig etterpå. Jeg sa med et smil om munnen at Heikki
Holmås var «en liten friskus». Jeg beklager dypt at jeg noen gang
har påtalt folks høyde. At han er en friskus, tror jeg Heikki Holmås
tåler. Det bør han tåle, for da jeg var kommunalminister, sa han
f.eks. – over fem spalter –  at jeg hadde blod på hendene,  på grunn
av en asylsøker som tok sitt eget liv. SVs ledelse ville ikke noen
gang beklage det.
Presidenten: Knut
Arild Hareide – til oppfølgingsspørsmål.
Knut Arild Hareide (KrF) [10:23:01]: Når statsministeren
ber meg gå heim og sjå over innlegget mitt, gjer eg sjølvsagt det.
Eg synest faktisk det var overraskande godt til meg å vere. (Munterhet
i salen.)
Det alvorlege i denne saka er at
Arbeidarpartiets motiv blei stilt i tvil, det partiet som har opplevd
nettopp terrorisme på norsk jord. Men kan me no snu denne debatten
til å bli eit positivt vegskil? Tilliten mellom politikarer er utruleg
viktig, at me heile tida tenkjer at sjølv om me er ueinige, vil
den andre det beste. Me er ueinige om lærarnorm – eg har sagt at
eg hadde ønskt ei større begeistring frå statsministeren i den saka
– men eg veit at statsministeren vil det beste for norske skular.
Mitt spørsmål er: Kan me no snu denne debatten til eit vegskil for
norsk politikk?
Statsminister Erna Solberg [10:24:08]: Jeg mener at vi har
rom for å snu denne debatten til et veiskille for norsk politikk.
Jeg har heller ingenting å si til innlegget fra Knut Arild Hareide
i går. Jeg tror at det vi skal lære, er hvordan politiske ord og
politikeres ord kan tenne debatter som vi ikke ønsker å ha. Og til
bryningen mellom partier: Som jeg sa ganske tidlig i denne diskusjonen, jeg
tror jeg sa det lørdag og skrev det på min egen Facebook-side, siden
det nå er blitt en kilde til sannhet om hva vi mener: Noen ganger
blir retorikken sånn at politikken forsvinner, og da blir det egentlig
en debatt om noe helt annet enn det vi som politikere hadde ønsket at
det skulle være: om saken og innholdet. Jeg håper vi kan klare å
komme tilbake igjen til at det er om saken og innholdet, og ikke
minst om utviklingen av det norske samfunnet. Noe av det som bekymrer
meg mest i det norske samfunnet, er hvis folk opplever at de ikke føler
seg inkludert, hvis de ikke føler at de kan delta. Det er en av
grunnene til at når vi snakker om bærekraftig velferd, snakker vi
også om sosial bærekraft, som dreier seg om politikk, men det dreier
seg også om retorikk og ord vi bruker i debatten.
Presidenten: Vi
går til neste hovedspørsmål.
Trygve Slagsvold Vedum (Sp) [10:25:35]: ACER-motstand handler
om folkestyre, om at beslutninger som angår norsk elforsyning, skal
tas av det norske storting, av det norske folk. For hvordan vi bruker
vårt lands fossefall, vårt nasjonale eierskap til kraften og nasjonal
energipolitikk, har vært helt avgjørende for utviklingen av det
Norge vi har. Vi har brukt kraften til å bygge industri, bygge en
stabil elforsyning med lav strømpris, og det har vært et gode for
de mange. Ikke minst har det vært avgjørende for tusenvis av arbeidsplasser
og den enorme verdiskapingen vi har hatt i vår kraftkrevende industri.
Norge er en energistormakt, og det er ingen grunn til at vi skal
gi fra oss makt på dette området, fra det norske storting, fra norske
folkevalgte, til EU – et EU det norske folk har sagt nei til to
ganger.
Høyres leder, Erna Solberg, ønsket
i sin tid å innføre euro i Norge og skrev gode innlegg – synes hun
– om det i 2005. Gjennom den siste krisen har vi sett hvor klokt det
var at vi ikke gjorde som Erna Solberg ønsket, og at vi fortsatt
hadde krona, har vært helt avgjørende for vår industri. Nå ønsker
statsminister Erna Solberg og Fremskrittspartiets Terje Søviknes
å gi makten over deler av norsk energipolitikk til EU og EU-byråkratiet.
Det er like uklokt som det i 2005 var å argumentere for at vi skulle innføre
euro i Norge.
Jeg håper at Arbeiderpartiet snur
på gruppemøtet senere i dag. Men hvis Arbeiderpartiet ikke gjør
det, er håpet på Island. Der har søsterpartiet til Høyre og søsterpartiet
til Senterpartiet i fellesskap sagt nei til ACER, ja til nasjonal
selvråderett. Så mitt spørsmål til statsministeren er: Hva er statsministeren
og regjeringens plan hvis det er Island som redder vår nasjonale
selvråderett?
Statsminister Erna Solberg [10:27:37]: Jeg mener at ACER-saken
ikke dreier seg om nasjonal selvråderett. Jeg mener den dreier seg
om hvorvidt vi skal være en del av det indre markedet, altså energiunionen,
som den delen av Europa som i dag har de best fungerende mellomlandsforbindelser,
systemer, og som allerede fra 1991 har hatt et deregulert energimarked
som vi har tjent bra på, og som har bidratt til at hele regionen
Norden har et samordnet marked. Den dreier seg ikke om å avgi suverenitet,
den dreier seg om at vi også bidrar til at klimaspørsmålene i Europa
får en felles og god løsning. Hele poenget med den tredje energipakken
i EU er å sørge for å gjennomføre Parisavtalen. Det er å sørge for
at energimarkedet med hensyn til fornybar energi kan flyttes rundt
i Europa på en måte som bidrar til at vi løfter muligheten for å
ta ut mer kull av basisen i energiforsyningen i Europa, for vi har
innelåste områder nå på grunn av regelverk i ulike land og på grunn
av at det ikke er god nok felles nettutbygging for å få frem den fornybare
energien.
For Norges vedkommende har vi vært
medlem av de to første energipakkene. Spørsmålet nå dreier seg altså om
den tredje. Den tredje pakken bidrar til å løfte enda flere flaskehalser,
og den begrensede myndighetsoppføringen som går til ESA gjennom
den ACER-løsningen, har man altså sagt ganske tydelig at er en begrenset overføring
av myndighet.
Jeg må si at jeg synes det er imponerende
at man klarer å gjøre dette til et spørsmål om eierskap til kraften, når
det ikke har vært spørsmål om eierskap til kraften. Det er ikke
spørsmål om noe av dette i det hele tatt. Spørsmålet her dreier
seg om hvorvidt vi skal være med på den utviklingen i Europa som
bidrar til at vi faktisk kan nå målene våre fra Parisavtalen, og
sørge for at klimautslippene blir mindre i verden. Litt solidaritet
synes jeg hadde vært fint. Vi kan ikke bare snakke om Parisavtalen
i et lukket rom i Norge, vi må være med på de regionale løsningene
for dette.
Trygve Slagsvold Vedum (Sp) [10:29:54]: Dette
dreier seg om at regjeringen ønsker å overføre makt fra det norske
storting og fra norsk forvaltning til ACER, et byrå som vi ikke
er medlem i, og som vi ikke har stemmerett i.
En viktig del av debatten har vært
antallet utenlandskabler og kabelen NorthConnect, som vil føre til økte
strømpriser i Norge, og som vil svekke norsk industris konkurransekraft.
I media i dag kan vi lese at Arbeiderpartiet hevder at NorthConnect
har fått en helt annen behandling etter det som nå skjer. Men i
avtalen i komiteen står det at flertallet legger til grunn at departementet
ferdigbehandler søknadene fra NorthConnect før det fremmes sak for
Stortinget der man skal endre regelverket. Da er mitt spørsmål til
statsministeren: Vil konsesjonsbehandlingen og godkjenning av NorthConnect
gå som planlagt, eller vil det bli stoppet, slik som Arbeiderpartiet
gir inntrykk av?
Statsminister Erna Solberg [10:30:55]: Vi er blitt enige
med Arbeiderpartiet i Stortinget om at vi skal sørge for en god
regulering fremover av den nasjonale myndigheten når det gjelder
transmisjonen av det. Og vi er enige om at det ikke skal komme nye
private eierskap knyttet til dette. Det står seg i forhold til enighetene
vi har. Men det er fortsatt ikke sånn at eierskapet forsvinner.
Det er heller ikke sånn at prisene nødvendigvis blir høyere i Norge.
Det er mye energi i Europa, som til tider gir oss lavere priser
enn det vi i gjennomsnitt har i Norge, og som bidrar til at vi på
enkelte tidspunkter kan få lavere priser på energien vi importerer,
og vi kan vinne på å eksportere på de tidspunktene det er mangel
i Europa. Det gir også mer stabilitet, også i den norske forsyningen.
Det var grunnen til at vi laget det nordiske kraftmarkedet. Grunnen
til at vi har bygget kabler mellom landene i Norden, var også å
skape mer stabilitet. Jeg har vært med på at priser har gått opp
og ned i energimarkedet, som er utfordrende for kraftkrevende industri,
f.eks. på Vestlandet.
Presidenten: Det
åpnes for oppfølgingsspørsmål – først Trygve Slagsvold Vedum.
Trygve Slagsvold Vedum (Sp) [10:32:00]: Statsministeren fikk
et veldig klart spørsmål. Det handlet om NorthConnect. Det var om
konsesjonsbehandlingen vil gå som planlagt, eller om den vil bli
stoppet. Det klarte ikke statsministeren å svare på, og da gjentar
jeg spørsmålet, for det er svært viktig hvilket svar som blir gitt
på dette. Statsministeren vet veldig godt at den kabelen er veldig
omstridt. Det skal være både norske og utenlandske aktører på eiersiden,
og den vil påvirke norsk kraftpris. Spørsmålet er veldig enkelt:
Vil konsesjonsbehandlingen og godkjenningen av NorthConnect gå som
planlagt eller ikke?
Statsminister Erna Solberg [10:32:43]: Konsesjonsbehandlingen
av NorthConnect vil gå videre som planlagt, i henhold til de prinsipper
og forutsetninger som avtalen med Arbeiderpartiet innebærer. Det
kommer til å ligge til grunn for konsesjonsbehandlingen.
Presidenten: Ole
André Myhrvold – til oppfølgingsspørsmål.
Ole André Myhrvold (Sp) [10:33:12]: Representanten Slagsvold
Vedum startet med å spørre om problemstillingen knyttet til Island.
Statsministerens søsterparti, Selvstendighetspartiet, har et landsmøtevedtak
som sier at Selvstendighetspartiet nekter å gå med på videre overføring
av makt over Islands energimarked til EUs byråer. Det er ikke et
«bør»-vedtak – det er et «skal»-vedtak. Det samme har Senterpartiets
islandske søsterparti sagt. Så spørsmålet blir igjen, for jeg hørte
ikke at statsministeren svarte på det i sted:
Hva gjør Norge dersom Island sier
nei til ACER?
Statsminister Erna Solberg [10:33:56]: Jeg er litt forbauset
over at Senterpartiet bruker Island som kjernesak i denne sammenhengen
– Island, som ikke er særlig integrert i det europeiske energimarkedet,
som har helt andre forutsetninger enn resten av oss. For det første har
de enormt mye mer energi enn de fleste andre land har, med en mye
større avstand. Derfor har de ikke den typen utveksling som vi har,
i det hele tatt. Vi er en integrert del av det nordiske energimarkedet.
Vår energipolitikk er mye tettere knyttet til Europa allerede.
Jeg har stor respekt for mitt søsterparti,
men jeg er dypt uenig i deres tilnærming til spørsmålet om EU. De har
alltid vært imot EU-medlemskap, for de har hatt andre økonomiske
interesser – særlig knyttet til fiskeriene på Island – som hovedbegrunnelse
for sin motstand mot et eventuelt EU-medlemskap.
Hvis vi ikke får til dette gjennom
EØS-avtalen – som det er tre land som skal være med på – vil det
selvfølgelig være en utfordring som vi da skal håndtere, men det
er mange saker vi har håndtert opp igjennom årene hvor Island eller
Liechtenstein har hatt litt andre synspunkter, men hvor vi har funnet
løsninger på veien, nettopp fordi tre land må finne felles løsninger.
Presidenten: Marit
Arnstad – til oppfølgingsspørsmål.
Marit Arnstad (Sp) [10:35:26]: Vi prøver å bruke spørretimen
til å få noen klare svar fra statsministeren. Hun svarer ikke på
de spørsmålene som blir stilt. Så la meg få lov å stille de to spørsmålene
en gang til.
Vil konsesjonsbehandling og godkjenning
av NorthConnect fortsette? Hva betyr det når statsministeren sier
at konsesjonsbehandlingen skal fortsette under de forutsetninger
som ligger i avtalen mellom Høyre, Fremskrittspartiet og Arbeiderpartiet?
Hva betyr det?
Og spørsmål nr. 2: Jeg skjønner
at statsministeren ikke er enig med sin islandske kollega, men hva
betyr det for Norge dersom Island sier nei? Får det betydning for
Norge, eller kommer Norge rett og slett til å overse at Island sier
nei?
Statsminister Erna Solberg [10:36:11]: Deler av ACER-saken
dreier seg også om saker som er innenfor EØS-avtalen. Hvis et eller
annet blokkerer at et direktiv blir en del av EØS-avtalen, blir
det ikke en del av EØS-avtalen. Sånn er den juridiske logikken i
dette. Da må vi se på andre løsninger. Men som jeg sier, det er
veldig tidlig å konkludere med det, for det er jo sånn at vi ofte har
en gjensidig dialog og diskusjon om hva som er viktig for ulike
land. Og for Island er dette en sak som ikke er viktig – rett og
slett fordi de ikke er integrert i det energimarkedet sånn som vi
har det i dag. Det betyr at de ikke har vitale interesser for å
få dette til å fortsette. Vi er mye mer integrert, det er viktigere
for oss. Da pleier vi å ha respekt for hverandres land, der klarer
vi å finne frem til gode dialoger. Derfor kan vi ikke gi et klarere svar
på dette, for dette er selvfølgelig en sak i prosess. Først skal
det norske storting ta stilling og bestemme seg for hva den norske
posisjonen er.
Når det gjelder det andre, så betyr
det at vi kommer til å fortsette konsesjonsbehandlingen under de
forutsetningene som avtalen sier. Så går vi igjennom hva det betyr
i praksis når vi faktisk har fått et vedtak i Stortinget.
Presidenten: Else
May-Botten – til oppfølgingsspørsmål.
Else-May Botten (A) [10:37:34]: Norge har en lang og stolt
historie knyttet til forvaltning av naturressursene. Langsiktig
forvaltning, bred politisk enighet og folkelig oppslutning er viktig
for oss. Så det er jo ingen tvil om at eierskapet til både vannkraften
og olje- og gassressursene skal ligge hos det norske folk. Det er
da interessant at Senterpartiets tidligere statsråd var med og bygde
opp under både det nordiske samarbeidet og tredje energimarkedspakke
i sin tid.
Vannkraften har gitt konkurransefortrinn
for industrinasjonen Norge. Men det er også blitt bygd noen utenlandsforbindelser
som har gjort det mulig å importere billig kraft, og også kunne
selge dyrt, om vi måtte ønske det.
Vi er opptatt av industriutvikling
og av at norske ressurser skal eies og styres av fellesskapet. Det
vil si at vi skal ha rett til å bestemme om det skal bygges nye
kabler nasjonalt, forutsatt at de er økonomisk lønnsomme, de skal
være offentlig bygd, driftet og eid gjennom Statnett i framtiden.
Kan statsministeren si seg enig i dette?
Statsminister Erna Solberg [10:38:40]: La meg få lov å si
at det er flere elementer i diskusjonen om utenlandskabler. Det
ene er forsyningssikkerhet også til det norske markedet. Jeg har
vært med på et tidspunkt hvor folks økonomi har fått ganske harde
innslag av høyere energipriser, senest vinteren 2003–2004, som var
en tøff vinter. Det kan føles rart å si det i år med så mye nedbør
som vi har hatt nå, som på ett eller annet tidspunkt skal smelte,
og sannsynligvis vil kunne gi oss lavere priser.
Det andre er at disse overføringskablene
gir grunnlag for mer fornybar kraft i Norge, altså ny fornybar kraft som
kan bygges ut. For øyeblikket har vi et overskudd av kraft internt,
og det vil ikke være økonomisk lønnsomt, og det vil være vanskelig
å få folk til å satse på utbygging av mer fornybar i Norge, hvis
vi ikke også vet at det er avtaler utenfor Norges grenser for å
få dette. Så vi er enig i at det skal være nasjonale beslutninger
knyttet til enhver ny kontrakt, altså enhver ny overføringskabel
til utlandet.
Presidenten: Vi
går videre til neste hovedspørsmål.
Audun
Lysbakken (SV) [10:40:02]: Under Erna Solberg øker ulikhetene
i makt og rikdom i Norge. I deler av arbeidslivet vårt er utviklingen
dramatisk, og det kan bli en av de viktigste årsakene til økt ulikhet
i framtiden. Mens de på toppen av samfunnet får stadig mer, har
noen av de dårligst betalte arbeiderne i landet hatt mange år nesten
uten reallønnsvekst. Løsarbeid og utrygghet er hverdagen for altfor
mange. En av grunnene er at bemanningsbyråene har fått så mye makt
og så stor plass i norsk arbeidsliv. Resultatet er at fast og trygg jobb,
forutsigbarhet og økonomisk sikkerhet blir en illusjon for arbeidsfolk.
Der folk i gamle dager sto med lua i hånda, sitter nå altfor mange
med telefonen i hånden og lurer på om det blir noe jobb. Det skjer
i kommuner og innenfor velferden, det skjer i deler av industrien,
og det skjer i bygg- og anleggsbransjen.
På Storo i Oslo har Thon, en av
høyresidens valgkampsponsorer, en byggeplass der det bygges hotell,
boliger og kino, og i januar avslørte Elektromontørenes forening
det de mener er ulovlig innleie. 90 pst. av elektrikerne på byggeplassen
på Storo var innleid – 90 pst.! FriFagbevegelse.no har gjort en
undersøkelse der de fant at 80 pst. av de ledige elektrikerjobbene
i Oslo var via et bemanningsbyrå – 80 pst.! Da blir det ikke mye
igjen av frasene om et trygt arbeidsliv.
Nå trenger vi en arbeidslivspolitikk
for de mange, ikke for de få på toppen. Forrige uke behandlet Stortinget
en rekke forslag som kunne gitt oss det, knyttet til begrensninger
for bemanningsbransjen, ikke minst på byggeplassene i Oslofjord-området.
Regjeringspartiene stemte mot alle sammen. Hvorfor er regjeringen
så glad i bemanningsbyråer, som sørger for løsarbeid og utrygghet
for folk som bygger landet?
Statsminister Erna Solberg [10:42:08]: Vi er ikke så glad
i bemanningsbyråer som skaper utrygghet eller annet. Vi er opptatt
av trygghet i arbeidslivet, vi er opptatt av at vi skal sørge for
å ha et godt arbeidsliv, hvor det er mulig å ha en inntekt av den
jobben man gjør, og vi er derfor også opptatt av å se på de utvekstene
som kommer i arbeidslivet. Der hvor vi ønsker mer fleksibilitet,
er det et ansvar for oss å sørge for at vi også begrenser, sånn
at ikke folk blir utnyttet. Derfor har vi en kraftfull innsats på
arbeidslivskriminalitet, som går ut over landegrensene, og vi har
tatt nye initiativ til det. Derfor har vi også fokusert på spørsmålet
om hvordan vi regulerer innleie, nettopp fordi vi ser, særlig i
bygg- og anleggsbransjen i Oslo, at det er for mye innleie, og at
det er stor bruk av bemanningsselskaper.
Det er også en av grunnene til at
vi i 2017 sendte ut på høring tre forslag om problemstillinger innenfor
bemanningsbransjen. Faste ansettelser skulle defineres nærmere i
loven, det skulle være ny hjemmel for midlertidig ansettelse i bemanningsbyråer
med hensyn til når arbeidstakere leies ut for å fylle reelle vikariater,
og så foreslo vi en skisse til en kvote for innleiing i bygg og
anlegg. Det kvoteforslaget fikk hard medfart både fra dem som ønsket
mer fleksibilitet, og fra dem som ønsket mindre fleksibilitet. Derfor
er det blant de spørsmålene vi ikke går videre med. Det ville jo
gjort at man ikke kunne hatt 90 eller 80 pst. De utvekstene som
representanten Lysbakken nå nevner, ville altså da ikke vært mulig.
Så ble det vedtatt en henstilling
fra Stortinget om å finne en måte å regulere dette på, som vi kommer
tilbake til når vi kommer med et endelig forslag. Men vi er enig
i at det er for høyt. I Oslo og Akershus utfører de innleide i dag
i snitt 14–18 pst. av årsverkene til håndverkere i bygg- og anleggsbransjen,
men det er også en veldig høy aktivitet i Oslo og Akershus for øyeblikket, med
mange store bygg som bygges.
Audun Lysbakken (SV) [10:44:17]: Tiltakene regjeringen varslet
i fjor sommer, har vist seg å være mer et valgkamputspill enn en
realitet. Det er helt åpenbart at vi i dag trenger langt sterkere
lut. Det som vi fikk avslørt i Stortinget forrige uke, var at regjeringspartiene
ikke har noe av betydning å komme med. Et forbud mot bemanningsbransjene
på byggeplassene i Oslofjord-området ville kunnet løse dette problemet.
Vi har regler. For eksempel skal man, for å kunne ha en så stor
andel av innleie, ha tariffavtale og samtykke fra tillitsvalgte, men
reglene omgås hele tiden. Én nøkkel til å gjøre noe med det, hvis
man ikke vil gå inn for et forbud, som SV vil, er å styrke fagbevegelsen.
Men hva gjør regjeringen? Jo, regjeringen har opphevet den kollektive
søksmålsretten. Den eneste skatteletten denne regjeringen ikke er
opptatt av å styrke, er fradraget for å fagorganisere seg. Er statsministeren
villig til å erkjenne at i den situasjonen vi er i i dag, er økt
grad av fagorganisering svært viktig?
Statsminister Erna Solberg [10:45:26]: Jeg kan love representanten
Lysbakken at jeg sier nei til betydelige mengder med kreative, gode
forslag til skattelettelser. Det er ikke bare denne vi faktisk holder
fast på at skal være på samme nivå. Det er ganske mange forslag
fra alle regjeringspartiene og fra alle organisasjoner utenfor om
å få en ny skattelettelse akkurat til sitt prosjekt. Det er noe
regjeringen nå systematisk sier nei til fordi vi trenger å verne
om et skattegrunnlag og sørge for at skattesystemet motiverer til
mer arbeid, motiverer til mer investeringer i norsk næringsliv og
også motiverer til nasjonalt eierskap – som er de hovedformene for skattelettelser
vi har vært opptatt av å få til.
Jeg har lyst til å understreke at
nettopp det forslaget som fikk hard medfart, ville på de største
utvekstene – som representanten Lysbakken nevnte i sitt hovedinnlegg
– vært fungerende og ville gjort at man ikke kunne hatt 90 pst.
innleie av elektrikere hos Thon eller 80 pst. i andre yrkesgrupper.
Da ville det ha vært betydelig lavere. Vi har jobbet lenge med disse
spørsmålene rett og slett fordi de er vanskelige å regulere. Det
er et behov for å ha bemanningsbyråer og muligheten til innleie,
hvis ikke vil rett og slett alle oppdragene bare gå til utlendinger
og utenlandske selskaper.
Presidenten: Det
åpnes for oppfølgingsspørsmål – først Audun Lysbakken.
Audun Lysbakken (SV) [10:46:37]: Jeg skal umiddelbart korrigere
meg selv, for jeg kom på at det er én skatt Erna Solberg har økt,
og det er den på sluttvederlag for folk som mister jobben, så det
finnes også en del verftsarbeidere som har fått økt skatt under
denne regjeringen.
Selv om 100 000 er ansatt gjennom
bemanningsbyråer, og over 10 000 ungdommer venter på læreplass,
tar bemanningsbyråene knapt inn en eneste lærling. Det er byråer
som prøver å bli godkjent som opplæringsbedrifter, men bemanningsbedriftene
som søker, får altså som regel avslag fordi de ikke kan dokumentere
at lærlingene får en god nok opplæring. Regjeringen har lagt mye vekt
på å øke andelen yrkesfagelever som kommer ut i lære. Når vi ser
at bemanningsbransjen, som da i mitt eksempel sto for 80 pst. av
stillingsutlysningene i Oslo, ikke tar inn lærlinger, hvordan i
all verden har regjeringen da tenkt å sikre yrkesfagelevene læreplass
i f.eks. bygg- og anleggsfag – hvis man ikke er villig til å ha
en hardere politikk overfor bemanningsbyråene?
Statsminister Erna Solberg [10:47:41]: En av de viktigste
tingene denne regjeringen har gjort for lærlingplasser, er at vi
åpnet for det i innkjøp til staten. På anbud til staten må man altså
ha forpliktet seg til å ha lærlingplasser. Den åpningen gjorde vi
i loven i fjor. Det kommer til å være et betydelig løft, for det
betyr at alle som skal levere anbud innenfor gitte sektorer hvor
vi mangler lærlingplasser, vil måtte ha lærlingplasser. Det blir
en rammebetingelse som er en generell og god måte å regulere dette
på. Derfor ser vi at vi har flere lærlinger nå enn vi har hatt tidligere.
Vi ser at antallet lærlinger går opp.
Heldigvis har vi nå også sett på
søknaden til yrkesfagene at antallet som søker yrkesfag, øker igjen,
selv om vi har gjort endringer med hensyn til at noen studieretninger
ikke lenger er definert som yrkesfag, men studiespesialiserende
fag. Det betyr at den strategien vi har på dette, bidrar til flere
lærlingplasser. Det andre vi gjør, er å sørge for at offentlig sektor
også i større grad skal ta inn lærlinger og forplikte seg til det,
noe vi ikke har sett at man har fått til under tidligere regjeringer,
men som nå øker betydelig.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:48:48]: Kravet om offentlige anbud
er veldig bra. Utfordringen er bare, som jeg var inne på, at det
viser seg at bemanningsbyråer som sier at de ønsker å ta inn lærlinger,
ikke får anledning til det likevel, fordi de får avslag på grunn
av manglende faglig grunnlag. Det sier noe om utviklingen i arbeidslivet
vårt. Derfor klarer ikke Erna Solberg å løse denne utfordringen
på den måten.
Jeg konstaterer at statsministeren
ikke er villig til å ta i bruk hardere lut mot bemanningsbransjen.
La meg derfor spørre om en veldig beslektet ting, nemlig den lovendringen
som åpnet for mer bruk av midlertidige ansettelser, og som ifølge
regjeringen skulle gi flere folk jobb i Norge. Tallene tyder altså
på at det har gått akkurat som opposisjonen sa: En sånn lovendring
– i tråd med det som er erfaringen fra hele resten av Europa – gir ikke
flere jobber, men gir flere midlertidige jobber. Er statsministeren
enig i at vi har en illevarslende utvikling i retning mer midlertidighet
og løsarbeid i Norge, og er hun villig til å revurdere sin egen
lovendring for å gjøre noe med det?
Statsminister Erna Solberg [10:49:52]: For det første sa
representanten feil da han sa at vi ikke har tenkt å gjøre noe med
utfordringene med bemanningsbyråer. Vi har varslet en proposisjon
til Stortinget knyttet til innleie av arbeidskraft, den er altså
varslet til Stortinget og vil komme. Det har tatt tid å finne frem
til de beste tiltakene. Jeg tror også Stortingets behandling av
disse sakene viser at det ikke er helt enkelt uansett hvordan man
skal forsøke å regulere dette, for vi må passe på at vi ikke regulerer
sånn at det i anbud som legges ut i Norge, bare vil være utenlandske
selskaper som vinner anbudene, fordi man ikke kan leie inn nok til
å ha kapasitet. Jeg er uenig med dem som har gitt uttrykk for at hvis
man ikke kan ha alle fast ansatt, må man la være å by på disse oppdragene.
Problemet er at da mister norske selskaper sin konkurransekraft,
og utenlandske selskaper kommer inn og vinner den samme type anbud.
På spørsmålet knyttet til midlertidig
ansatte mener jeg det er altfor tidlig å konkludere. Den foreløpige
rapporten er laget på et tidspunkt da arbeidsmarkedet i Norge var
preget av mye høyere arbeidsledighet. Vi trenger litt mer tid for
å se konsekvensen av midlertidig ansatte.
Presidenten: Arild
Grande – til oppfølgingsspørsmål.
Arild Grande (A) [10:51:12]: På
grunn av regjeringens unnfallenhet i disse spørsmålene ser seriøse
norske bedrifter ingen annen utvei enn at de også må basere seg
på økende bruk av innleie for i det hele tatt å ha mulighet til
å konkurrere om oppdrag. Det er med på å svekke produktiviteten
og innovasjonen i bransjen, og det svekker det organiserte arbeidslivet.
Derfor var det bra at stortingsflertallet tok ansvar i forrige uke
og gjør den jobben som regjeringen burde ha gjort for å styrke det
organiserte arbeidslivet. Det som bekymrer oss, er at det bildet
og inntrykket som skapes av utfordringer i næringen, svekker rekrutteringen
til næringen blant dagens unge. Vi ser også, bl.a. i en nylig rapport,
at østeuropeere har tre ganger høyere risiko for å dø på jobb i Norge.
Er regjeringen bekymret for at økt
innleie, utrygghet og korte kontrakter med lavere sikkerhet på jobb
skal spre seg til nye sektorer i Norge?
Statsminister Erna Solberg [10:52:16]: Vi er opptatt av at
vi skal stille akkurat de samme HMS-kravene til alle som er i Norge,
at vi skal ha den samme sikkerheten på alle arbeidsplasser i Norge.
Derfor jobber Arbeidstilsynet særlig med å se på der det er innleie
av mye arbeidskraft, for å sørge for at de følger HMS-reglene i Norge.
Det er selvfølgelig en bekymring når vi ser at det er flere som
kommer hit med en annen type sikkerhetskultur – det er litt av utfordringen
også – hvor man tar større sjanser og ikke vet like godt om rettighetene og
lovverket i Norge, og at det er en betydelig høyere grad av ulykker
knyttet til det. Vi er imot ulykker uansett om det er nordmenn,
polakker eller andre som opplever det på arbeidsplassen. Vi ønsker
å ha færrest mulig ulykker på våre arbeidsplasser. Det har i mange år
vært gjort et godt arbeid i næringslivet for å få ned antall arbeidsulykker,
og vi må passe på å holde det der fremover. Derfor jobber vi mye
med å få til akkurat det.
Presidenten: Steinar
Reiten – til oppfølgingsspørsmål.
Steinar Reiten (KrF) [10:53:28]: I april 2015 vedtok Stortinget
en endring i arbeidsmiljøloven § 14-9, som ga en generell adgang
til midlertidig ansettelse for en periode på inntil tolv måneder
under visse forutsetninger. Da lovforslaget ble fremmet, argumenterte
regjeringen bl.a. med at lovendringen ville senke terskelen for
å ansette personer som av ulike årsaker sliter med å komme inn på
arbeidsmarkedet, og at en midlertidig ansettelse kunne bli veien
inn i fast arbeid for mange. Kristelig Folkeparti vurderte den argumentasjonen som
holdbar, og vi bidro derfor til å sikre flertall for lovendringen.
Vi satte imidlertid som forutsetning at en innføring av generell
adgang til midlertidige ansettelser skulle evalueres opp mot hensikten
med innføringen. Det sluttet flertallet seg til. Vi er kjent med
at Fafo på oppdrag fra Arbeids- og sosialdepartementet arbeider med
et større prosjekt på dette området. Sluttrapporten fra prosjektet
skal legges fram høsten 2018.
Kan statsministeren bekrefte at
Stortinget innen utgangen av 2018 vil få seg forelagt en sak med
evaluering av lovendringen i 2015, som ga en generell adgang til midlertidig
ansettelse i inntil tolv måneder?
Statsminister Erna Solberg [10:54:32]: Jeg kan bekrefte at
vi vil komme tilbake til Stortinget. Om vi klarer å gjøre det før
julen 2018, kan jeg ikke si her og nå fra Stortingets talerstol,
for så detaljert kjennskap har jeg ikke til Fafos kontrakt og når
levering på resultatene skal være at jeg kan si om det blir lagt
frem da. Men jeg har lyst til å understreke én ting. Vi har fått
noen foreløpige rapporter. De er fra et tidspunkt da arbeidsmarkedet
vårt var veldig anstrengt, med regioner der vi hadde høy ledighet.
Det også at man må ha et lengre tidsperspektiv for å se hvordan
det er. Så vet vi fra en rekke vikarbyråer og andre at det å være
midlertidig ansatt ganske ofte bidrar til at man får fast ansettelse
der hvor man prøver. Det er en ganske stor rekrutteringsvei inn, ikke
minst for arbeidsgivere i små og mellomstore bedrifter, som ikke
har den samme muligheten til å gå gjennom en stor søknadsbunke,
og som derfor ofte velger å prøve ut gjennom en slik type midlertidig
ansettelse, bl.a. for personer som kanskje har noen utfordringer
med sin cv på forhånd.
Presidenten: Vi
går til neste hovedspørsmål.
Knut Arild Hareide (KrF) [10:55:51]: Kristeleg Folkeparti
vil ha eit inkluderande samfunn der alle opplever likeverd i praksis,
der min verdi ikkje blir bestemt ut frå evner eller posisjon, men
der kvart enkelt menneske har ein ukrenkeleg verdi nettopp i det
å vere eit menneske.
Kristelig Folkeparti kjemper derfor
for at foreldre skal ha reelle og praktiske moglegheiter til å bere
fram barnet sitt, sjølv om dei får beskjed på ultralyden om at barnet
har eit ekstra kromosom, eller at barnet vil ha ekstra behov for
oppfølging på eit eller anna vis. Me meiner det er eit felles ansvar
– i venneflokkar, skule, arbeidsliv – at me inkluderer og gir rom
for menneske i all sin ulikskap.
Eg er glad for statsministerens
engasjement for eit inkluderande samfunn og arbeidsliv. I dag er
det Downs-dagen. Eg har på meg to forskjellige sokkar. Initiativtakar
er Nathea, og ho seier at denne Rockesokk-kampanjen handlar om at
annleis er bra, annleis er gøy. Og eg har lyst til å leggje til:
Annleisheit er viktig. Det er viktig fordi me da verdset at menneskeverdet
er unikt, og at nettopp det at me er forskjellige og annleis på
kvar vår måte, er med på å gjere det rikare. Mangfald er jo òg med på
å gi ein ekstra kompetansebase, og me veit at arbeidsplassar der
me har kreativitet, innovasjon og mangfald, gir i seg sjølv noko
veldig positivt. Hausten 2016 kom det ei utgreiing som viste at
utviklingshemma i liten grad har tilgang til arbeidslivet, berre
25 pst., og at dei aller fleste av dei er på arbeidsmarknadstiltak.
Mitt spørsmål til statsministeren er derfor: Kva kan me gjere for
å inkludere fleire i vårt arbeidsliv?
Statsminister Erna Solberg [10:57:52]: For det første er
jeg enig i at det er viktig at vi understreker at annerledeshet
er bra, og at det ikke skal være sånn at vårt samfunn bare skal
være for dem som er hundre prosent effektive, for dem som kan fungere
på akkurat samme måten som oss. Og jeg var på et fantastisk besøk
på mandag for å se på hvordan man er inkludert i skolehverdagen
i Bærum, nettopp som en opptakt til dagens Downs-dag.
Varig tilrettelagte arbeidsplasser
er den formen for tiltak som brukes mest. Denne regjeringen har
økt antallet varig tilrettelagte arbeidsplasser for å bidra til
at det blir flere tiltak også for psykisk utviklingshemmede. Det
er ikke bare psykisk utviklingshemmede som bruker varig tilrettelagte
arbeidsplasser, men det er et behov for det. Det er et behov for
ulike typer arbeidsplasser: et behov for dem som er lavt fungerende,
å ha aktivitet og kunne gjøre noe og føle noe, og et behov for de
veldig mange høyt fungerende som er i jobb. Da mener jeg at vi også
bør jobbe mer med å bygge samarbeid mellom normalt arbeidsliv og
varig tilrettelagte arbeidsplasser, slik at folk kan være i jobb
på et vanlig arbeidssted, med tilrettelegging. Det er det flere
bedrifter som gjør, hvor man får oppfølging fra en arbeidsmarkedsbedrift,
men er ute i vanlig arbeid og i en vanlig type aktivitet og ikke i
en særskilt jobb. Det tror jeg beriker dem som har en kollega med
psykisk utviklingshemning, og at det kan være sånn, er også bra
for dem som erpsykisk
utviklingshemmet. Da er det lønnstilskudd, arbeidsmarkedstiltak og
disse VTA-plassene som det i en større sammenheng må samarbeides
om. Jeg tror at flere bedrifter kunne gjort det. Det er mange eksempler
på at dette går bra, inklusiv et eksempel fra min sommerjobb på
1970- og 1980-tallet, hvor vaktmesterassistenten på Havforskningsinstituttet,
som også hadde ansvaret for Akvariet i Bergen, bodde på Vestlandsheimen
og var aktivt med på å rydde og ordne – med stor autoritet – rundt
omkring i turistsesongen på Akvariet.
Knut Arild Hareide (KrF) [11:00:00]: Eg takkar for svaret.
Eg trur nettopp kjernen i det statsministeren beskriv, er riktig,
at ein arbeidsplass som har eit mangfald over seg, får ein rikdom
– ikkje nødvendigvis i effektivitet, men i eit mangfald som eg trur
vil prege alle som jobbar der.
Utfordringa er at 25 pst. er i arbeidslivet,
og det er eit veldig lågt tal med tanke på det potensialet vi har
til å ta ut. No legg statsministeren vekt på nettopp VTA, varig tilrettelagt
arbeid. Eg har ei enkel oppfølging: Er statsministeren einig i,
når vi ser det er det verkemiddelet som fungerer, at det må til
ei betydeleg opptrapping av det framover?
Statsminister Erna Solberg [11:00:51]: Vi valgte å trappe
opp VTA-plassene i statsbudsjettet i høst. Vi har også klart å få
langt flere arbeidsplasser ut av de pengene som har vært disponert
tidligere. Det var en myte at vi hadde kuttet i antall arbeidsplasser.
Det hadde vi ikke. Tidligere har vi, på grunn av nye samarbeidsformer
og andre måter å organisere det på, faktisk fått flere arbeidsplasser
for pengene. Jeg mener også at dette er et viktig område å fortsette
med. Jeg mener det er en del av det å sørge for bedre inkludering
og bedre deltakelse.
Vi må være klar over at det er en
varians i gruppen psykisk utviklingshemmede. Om man tror at 100 pst. kan
være ute i arbeid, så vil det ikke være slik. Men det er ganske
mange som både kan ha et meningsfylt arbeid, bidra på en arbeidsplass
og gjøre en god jobb på helt normale arbeidsplasser i funksjoner
som en arbeidsgiver kanskje ikke hadde betalt 100 pst. for selv.
Men med en viss støtte fra det offentlige vil det være en merberikelse.
Derfor mener jeg vi skal fortsette. Jeg kan ikke forskuttere de
fremtidige statsbudsjettene, men vi har altså gjort det i årets
statsbudsjett.
Presidenten: Det
blir oppfølgingsspørsmål – først Olaug V. Bollestad.
Olaug V. Bollestad (KrF) [11:02:10]: I dag har Kristelig
Folkeparti levert et Dokument 8-forslag om at vi ønsker at alle
skal ha de samme mulighetene. Downs syndrom er ikke en sykdom, men
at man har ett kromosom mer enn andre. Prognosene for denne gruppen
er mye bedre i dag enn de var for mange år siden. Jeg lurer på om
det er sånn at forsikringsselskapene lever på gamle dogmer omkring
dette – at personer med Downs syndrom ikke lever så lenge, at de
er sykere enn folk flest, og at de ikke har den samme livskvaliteten
– når de faktisk svarer nei til at foreldre til barn med Downs syndrom
får forsikret barnet sitt.
Mitt spørsmål er: Mener regjeringen
det er greit at forsikringsselskap avslår søknader om barneforsikring med
bakgrunn i at barnet har Downs syndrom, og ingen ting mer?
Statsminister Erna Solberg [11:03:21]: For det første er
jeg enig i at det er viktig å se på mange av de sakene som rettighetsutvalget
kom med. Vi nedsatte et offentlig utvalg til å gå igjennom mange
av spørsmålene om mangler og sammenheng i tjenester til psykisk utviklingshemmede.
Vi jobber med oppfølgingsarbeidet etter den NOU-en for å finne frem
til gode løsninger knyttet til det.
Når det gjelder spørsmålet om barneforsikring,
synes jeg det er rart at forsikringsselskap avslår å forsikre, men jeg
tror vi også må være klare på at slike forsikringer ofte vil bli
relativt dyre, nettopp fordi man må prise inn en form for usikkerhet
i det. Det er ikke bare personer med Downs syndrom som får avslag
på forsikringer. Det er ganske mange andre som også får avslag på
forsikringer eller tilbud om en forsikring som er relativt høyt
priset.
Jeg mener det er viktig at vi har
en god dialog om hva som faktisk er livsutsiktene til en person
med Downs syndrom, og at det legges til grunn i stedet for et skjematisk
avslag.
Presidenten: Kjersti
Toppe – til oppfølgingsspørsmål.
Kjersti Toppe (Sp) [11:04:37]: Det er den internasjonale
dagen for Downs syndrom, der vi skal lyfta mangfaldet og få fram
at alle menneske har same verdi uavhengig av eigenskapar og diagnose.
Regjeringa har fremja ei evaluering
av bioteknologimeldinga. Der har dei late viktige verdispørsmål
stå opne og late Stortinget få ansvar for å konkludera. Eit tilbod
som kan verta vedtatt, er å innføra tidleg ultralyd for friske gravide
kvinner. Eit slikt rutinetilbod vil, ifylgje rapporten frå Kunnskapssenteret,
ikkje føra til helsegevinst for mor eller barn. Det undersøkinga
er god til, er å påvisa Downs syndrom før 12-vekersfristen for fri
abort. I andre land som har innført dette tilbodet, har det ført til
at det omtrent ikkje blir født barn med Downs syndrom lenger.
Spørsmålet er: Kva meiner statsministeren,
som leiar av Høgre, i denne saka, for her vil Høgres landsmøte vera avgjerande
for kva standpunkt fleirtalet landar på?
Statsminister Erna Solberg [11:05:42]: Nå er det statsministeren
som står og svarer på talerstolen her, og det er spørsmål til regjeringen
vi egentlig skal svare på. Det er ikke Høyres leder som stiller
til spørretimen. Vi lar heller ikke opposisjonens ledere stille
opp i spørretimen for at det skal kunne stilles spørsmål direkte
til dem.
Dette er et tema som skal behandles
på Høyres landsmøte, og jeg er litt opptatt av at en leder ikke
alltid skal forhåndskonkludere alle diskusjoner som skal foregå
på et landsmøte. Det har noe med at da legger man et press på partiets
åpne diskusjon. Vi valgte i fjor å si at vi skulle ha en god og
lang diskusjon, og det har vi faktisk brukt seks måneder på i partiet
– diskusjoner i veldig mange deler av vårt parti med ulike synspunkter
knyttet til dette. Jeg har ikke tenkt å bruke Stortingets talerstol
til å forhåndskonkludere landsmøtedebatter om dette. De som har
lyst til å vite hva jeg mener, kan sjekke opp hva jeg har sagt før,
i stedet for at jeg skal gjenta alt. Ting utvikler seg også. Jeg
har vært skeptisk til tidlig ultralyd tidligere, men jeg har også
sagt at jeg er åpen for å se på mange av disse spørsmålene på nytt.
Presidenten: Vi
går til neste hovedspørsmål.
Per
Espen Stoknes (MDG) [11:07:05]: Først vil jeg gi statsministeren
en takk for en rask beklagelse på Twitter, etter den feilaktige
påstanden i går i en fullsatt stortingssal om at en MDG-politiker
i helgen hadde tatt til orde for heksebrenning, med henvisning til
Listhaug. Beklagelsen var anstendig og viktig for oss, for usannheten
var i ferd med å spre seg i en del sirkler.
Den mistilliten til regjeringen
som har vært uttrykt i offentligheten de siste ukene, ble parlamentarisk
og teknisk sett ryddet opp i i går. Statsråden har trukket seg – det
er vi glade for. Men det henger igjen noen viktige poenger og aspekter
ved den mistilliten som har vært uttrykt, og som ledet til statsrådens
avgang. Saken handlet etter hvert om mye mer enn et tilfeldig, krenkende, usant
Facebook-innlegg fra en justisminister, noe jeg forsøkte å løfte
fram i Miljøpartiet De Grønnes innlegg i går. Mange mennesker i
samfunnet vårt er nå bekymret for at vi får en økning av fremmedfiendtlige
og farlige holdninger. Jeg har selv nettopp, etter mitt innlegg
i går, fått melding om at jeg er satt på en liste over mennesker som
overvåkes for venstreekstreme holdninger. Dette er litt ironisk,
ettersom vi også samarbeider med Fremskrittspartiet, Høyre, Venstre
og Arbeiderpartiet, slik som i avtalen om energisamarbeidet med
EU, også fra i går. Kristelig Folkepartis Hareide har også fått
mange trusler etter debatten i går.
Vi i Miljøpartiet De Grønne lurer
nå på: Etter den mistillitskrisen vi nettopp har hatt, vurderer
statsministeren det som skjedde disse ukene, som et isolert arbeidsuhell
fra sin justisminister, eller er dette et ledd i en dypere trend
i samfunnet?
Statsminister Erna Solberg [11:08:53]: Jeg fikk nesten behov
for å si velkommen på listen. Disse listene og disse truslene får
man til stadighet når man står i debatten om integrering og innvandring.
Det er en veldig opphetet debatt, det er krevende diskusjoner å
stå i, og de er hatefulle. For mitt vedkommende kommer de ofte fra
begge sider – fra dem som mener at jeg elsker muslimer, og fra dem
som mener at jeg hater muslimer. Jeg føler av og til at det er utfordrende,
men jeg har lært meg å venne meg til at den typen uttrykk er uttrykk
for en liten minoritet.
Det er viktig å huske at holdningen
til innvandrere i Norge har vært oppadgående positiv, med en «dip»
under flyktningkrisen i 2015–2016. Hvis vi går inn og ser på holdningen
til at samfunnet vårt er blitt mer flerkulturelt, holdningen til
innvandring, er den faktisk positiv. Så man må aldri la seg overdøve
i tankegodset av den typen retorikk som foregår i sosiale medier,
hvor noen personer – nok samme person med mange identiteter noen
ganger – forsøker seg på å ramme, hetse, sjikanere og trakassere.
Som politikere mener jeg at vi kan
stå i dette og må være klar over at vi ofte blir tatt tøft når vi
mener noe. Vi har mye hjelp og mye rom rundt det. Det som for meg alltid
har vært den største utfordringen, er at unge mennesker som for
første gang stikker hodet sitt opp og mener noe, møter akkurat det
samme. Derfor har jeg vært opptatt av at vi må ta avstand fra hatske
uttrykk. Vi må jobbe med de hatefulle uttrykkene. Derfor har vi
en egen handlingsplan knyttet til dette, og derfor jobbes det også
mye med å lære opp barn og unge til at dette ikke skal skje. Det
er mange enkelttiltak, bl.a. #ikkegreit, som er knyttet til kjønnsbaserte,
hatefulle ytringer.
Per Espen Stoknes (MDG) [11:11:02]: Miljøpartiet De Grønne
mener at vi nå må iverksette tiltak for å bekjempe disse trendene
som statsministeren beskriver, og radikalisering, inklusiv høyrepopulisme,
sammen. Derfor mener Miljøpartiet De Grønne at vi trenger en varig
endring og en ny retning i måten også regjeringsmedlemmene snakker
om disse vanskelige temaene på.
Nå har imidlertid justisminister
Listhaug blitt midlertidig erstattet av Per Sandberg, som tidligere
er kjent for en lignende, hardtslående og lite kompromissøkende
stil, noe som også er blitt lagt merke til internasjonalt. Synes
statsministeren at dette er en god måte å løse det mistillitsproblemet
som har oppstått rundt justisministerrollen, på? Hvilke kriterier
eller grunnholdninger mener hun at hennes neste justisminister bør
ha og formidle?
Statsminister Erna Solberg [11:11:54]: Jeg mener, som jeg
har sagt tidligere i denne debatten, at om en er minister for en
regjering utgått av tre partier, representerer en alle de tre partiene.
Det betyr at ens retorikk må avspeile det de tre partiene mener
og synes, en kan ikke bare være for sitt eget parti. Det er en forskjell,
og det mener jeg er viktig å understreke. Det betyr at når man uttrykker
politikk i debatten, skal det også være et uttrykk for hva Fremskrittspartiet,
Høyre og Venstre mener, uansett om man er Venstre-, Høyre- eller
Fremskrittsparti-representant i regjeringen.
Jeg mener at Per Sandberg er en
god statsråd i vår regjering. Per Sandberg fungerte som innvandrings-
og integreringsminister i tre måneder i fjor, uten at det var noen
som helst diskusjon om hva han måtte mene på disse områdene, for
han stilte solidarisk opp for det som var regjeringens felles prosjekt.
Jeg mener uansett at det er viktig å si at det ikke bare er å peke
på medlemmer av regjeringen eller medlemmer av Fremskrittspartiets stortingsgruppe
i denne salen i diskusjonen om hatske ytringer og hvordan man oppfører
seg. Jeg tror vi alle må se på hvilken retorikk vi bruker. Jeg står
overfor kraftfulle angrep fra begge sider i denne debatten.
Presidenten: Det
blir oppfølgingsspørsmål – først Per Espen Stoknes.
Per Espen Stoknes (MDG) [11:13:07]: Miljøpartiet De Grønne
mener at vi trenger en oversikt over hvordan farlige, ekstreme holdninger,
inklusiv høyreekstreme holdninger, har utviklet seg i denne perioden,
siden 2011 spesielt. Mitt siste spørsmål er: Hva vil statsministeren
og regjeringen gjøre framover for å unngå at vi får en ytterligere
omdreining, slik vi allerede har sett i mange andre land vi har
handel med, de siste årene?
Statsminister Erna Solberg [11:13:35]: For det første er
det viktig å huske at åpen og ærlig debatt bidrar, og at også folk
som f.eks. er kritiske til innvandring, føler at de har en stemme
i debatten. Mye forskning sier at det kan bidra til at det blir
mindre av den typen hatefulle ytringer og mindre isolering i samfunnet,
rett og slett fordi man føler at man faktisk blir hørt, og at man
har et utløp et sted. Det må vi ikke glemme i denne typen diskusjon
om det. Det betyr at jeg er opptatt av at ytringsfriheten også skal
holdes.
Men regjeringen gjør mye på dette
området. Som en del av den strategien vi har lagt mot hatefulle
ytringer, er det i år utlyst tre forskningsoppdrag. Det er kunnskapsoppsummering
og kartlegging av hatefulle ytringer, som HL-senteret jobber med,
og som nettopp vil svare på hvor stort dette er, hvor mye det er,
det er en holdningsundersøkelse om likestilling, diskriminering
og hatefulle ytringer, som er tildelt Fafo, og det er omfanget av
hatefulle ytringer, som er tildelt Institutt for samfunnsforskning.
Så vi vil fra ulike sider få dekket opp ganske mye av det jeg tror
spørsmålet dreier seg om.
Presidenten: Vi
går videre til neste hovedspørsmål.
Bjørnar
Moxnes (R) [11:14:58]: Jeg skal hilse fra Sunndal. Da jeg
besøkte aluminiumsverket mandag, møtte jeg ansatte og tillitsvalgte
som frykter for jobbene sine hvis Stortinget avgir suverenitet over
kraften – som er helt avgjørende for norsk prosessindustri landet rundt
– hvis EU får råderett over deler av dette.
I saken om ACER er landet splittet.
En samlet fagbevegelse og et stort flertall i befolkningen er imot
at Norge skal bli med i ACER. Miljøbevegelsen er stort sett imot flere
kraftkabler til utlandet, det samme er fagbevegelsen. Men så har
Arbeiderpartiet inngått en avtale med Høyre, Fremskrittspartiet,
Venstre og Miljøpartiet De Grønne om innlemmelse i tredje energimarkedspakke. Denne
avtalen er lite verdt så lenge det ikke foreligger en rettslig bindende
avtale med EU om hvordan EØS-regelverket vil bli praktisert. I avtalen
mellom partene står det, jf. Innst. 175 L for 2017–2018:
«Det er derfor nødvendig å høste
erfaringer og gjøre grundige analyser før utvekslingskapasiteten økes
ytterligere.»
Men fra merknadene vet vi også at
den planlagte kraftkabelen NorthConnect skal behandles ferdig før energiloven
endres til at det bare er Statnett som kan eie og drive utenlandskabler.
Dette henger ikke på greip. I sitt svar til representanten Slagsvold
Vedum sa Solberg at konsesjonsbehandlingen av NorthConnect går som planlagt,
men Industri Energi sier at først utpå 2020-tallet vil vi ha nok
informasjon og erfaringer fra de to kablene som nå bygges. Kan Erna
Solberg garantere at hun vil vente på erfaringene fra de to kablene
før NorthConnect ferdigbehandles?
Statsminister Erna Solberg [11:16:58]: Vi har tenkt å ferdigbehandle
NorthConnect – som jeg sa – i tråd med det vi har gjort en avtale
med Arbeiderpartiet og Miljøpartiet De Grønne om i disse sakene.
Jeg mener at det er viktig også for utviklingen av ny fornybar energi
og for stabiliteten i prisen på kraft i Norge at vi har god utveksling
av energi til andre land. Det er forsyningssikkerhet. Det er et
spørsmål om å nå klimamålene gjennom EUs energipakke. Det er også
slik at vi har nasjonal kontroll over alle ressursene.
Jeg ser at det er en opphetet debatt
om disse sakene. Jeg mener at mange av disse spørsmålene også er
ganske feilaktige, f.eks. knyttet til hva vi mister av såkalt eierskap,
og hvilken suverenitetsoverføring vi foretar.
Det er slik at vi har den mest integrerte
delen av Europas energimarkeder i Norden. Vi er en del av det europeiske
energimarkedet, i den forstand at vi er helintegrert med tre EU-land,
Danmark, Finland og Sverige. I tillegg er det allerede stor utveksling
til de baltiske landene, med kabler der. Det betyr at det sannsynligvis
er det området resten av Europa ser på – med tanke på hvilke andre
steder de skal sørge for å bygge ned flaskehalser for at nyutbygget,
fornybar kraft kan få en markedspris som gjør at vi bygger ut enda
mer. Dette dreier seg om at fornybar kraft må komme frem dit i Europa
hvor kraften forbrukes, at den ikke stoppes av flaskehalser på veien, eller
at det er en nasjonal regulering som forhindrer det.
Den eneste måten vi kan få ned bruken
av kullkraft på, er rett og slett å få nok bruk av fornybar energi
og gjøre markedet stort nok til å nå målene våre i Parisavtalen. Jeg
mener at klimautfordringene er slik at vi må tenke større enn bare
på det nasjonale markedet.
Bjørnar Moxnes (R) [11:19:01]: Jeg må nok invitere med Erna
Solberg til Sunndal, Høyanger eller Karmøy en tur for å lære av
industrien, for en økning av strømprisen med bare noen få øre vil
slå dramatisk ut for prosessindustrien, og de er naturligvis bekymret
for at flere kabler til utlandet vil føre til større eksport av
strøm, og også til utjevning av prisene, som er hele formålet med ACER
og med å få et integrert strømmarked i hele Europa.
EU har jo som mål en maksimal prisforskjell
på 2 øre per kWh. Skal det bli mulig, når man ser på prisene i Skottland
versus Norge, må prisene opp i Norge og ned i Skottland. Det er
derfor fagbevegelsen er veldig bekymret for flere kabler og for
å underlegge seg ACER. Jeg vil gjenta spørsmålet, som ikke ble besvart:
Kan Erna Solberg garantere at hun vil vente på erfaringene med de
to andre kablene, som det står i avtalen, før man gir et svar til
NorthConnect?
Statsminister Erna Solberg [11:20:04]: Denne regjeringen
er opptatt av forutsigbarhet i politikken overfor kommersielle aktører
og overfor norsk næringsliv. Vi kommer til å følge den planen som
er lagt, og vi kommer til å følge den i tråd med det som er avtalen
på Stortinget, med et bredt flertall knyttet til dette. Det har
jeg svart på, og dette er et svar på saken. Vi kommer ikke til å
vente til vi ser effekten av nye – vi kommer til å fatte vedtakene
knyttet til den søknaden som foreligger.
Nye kabler utover det vil vi måtte
vurdere etter hvert, etter hvordan utviklingen er. Men det er også
viktig å huske: Mange snakker om hvordan Norge skal bygge ut andre
energikilder fremover. De vil ikke bli bygd ut hvis vi ikke har
avsetning på den kraften. I dag har vi, iallfall på mellomlang sikt,
et overskudd av kraft i Norge. Den energieffektiviseringen vi gjør
i vårt marked, vil ikke ha effekt hvis vi ikke faktisk deltar i
markedet, og da blir det ikke bygd ut havvindmøller, nye vindmølleparker
eller mer solenergi i Norge.
Presidenten: Det
blir oppfølgingsspørsmål – først Bjørnar Moxnes.
Bjørnar Moxnes (R) [11:21:14]: Her kom det et svar. Takk
for det, det er oppsiktsvekkende. For det svaret nuller ut det som
står i avtalen, som Arbeiderpartiet framhever nå i enhver debatt,
nemlig at man skal høste erfaringer og gjøre grundige analyser før
utvekslingskapasiteten økes ytterligere. Det er nå altså bekreftet
av Solberg at det stemmer ikke. Man behandler NorthConnect før man
får erfaringer med de to andre kablene. Det bør alle der ute merke
seg.
Videre står det i avtalen at norske
myndigheter skal ha full styring og kontroll over alle avgjørelser
med betydning for energisikkerheten i Norge. Men hvordan kan norske
myndigheter garantere dette? Når fikk Erna Solberg rettslig kompetanse
til å vurdere EU-retten? Når kunne Erna Solberg gi garantier på
vegne av en union hun ikke engang er med i, som er dynamisk, og
som kan endre sin politikk framover? Hvordan kan vi ha full kontroll
når vi faktisk ikke har full kontroll over EU, som vi da gir kontroll
til? Det er spørsmålet.
Statsminister Erna Solberg [11:22:17]: Konklusjonen som representanten
Moxnes nå trakk av hva jeg svarte, var feil. Som han hørte, sa jeg
at vi skal gjøre konsesjonsbehandlingen i tråd med det som står
i avtalen med Arbeiderpartiet. Forsøk på å tillegge det svaret jeg
har gitt, et annet innhold, blir feil, feil, feil. Så håper jeg
at vi har avklart det ganske tydelig og greit.
Jeg mener at vi kan stå inne for
alle delene av den avtalen med hensyn til hva som er ACERs myndighet,
hva som er utviklingen av den, og selvfølgelig kan vi sette foten
ned og si at utviklingen går for langt, på et senere tidspunkt hvis
vi ikke synes at det er riktig, det som skjer innenfor dette. Slik
fungerer det.
I tillegg er denne troen på at det
nå sitter noen og mener at de skal overta norske, nasjonale ressurser
knyttet til dette, helt feil. Det man ønsker å få til, er et internt marked
som fungerer slik som vårt marked fungerer, i de nordiske landene,
i andre deler, slik at vi løser klimamålene våre. Og mitt spørsmål
burde egentlig vært: Vil de som er imot dette, egentlig løse klimamålene
og sørge for at vi når Parisavtalen?
Presidenten: Marit
Arnstad – til oppfølgingsspørsmål.
Marit Arnstad (Sp) [11:23:45]: Jeg
tror vi er nødt til å be om å få et presist svar fra statsministeren,
for vi spør ikke om framtidige kraftkabler. Vi spør ikke om nye kraftkabler.
Vi spør om NorthConnect.
I innstillingen står det at konsesjonsbehandlingen
av NorthConnect skal fortsette, og det betyr jo at NorthConnect
kan bli godkjent. Vårt spørsmål er om det ligger noen forutsetninger
i avtalen mellom Høyre, Arbeiderpartiet og Fremskrittspartiet omkring
NorthConnect. Da sier statsministeren at konsesjonsbehandlingen skal
fortsette under de forutsetningene som ligger i den avtalen, og
da spør jeg: Hvilke forutsetninger er det?
Statsminister Erna Solberg [11:24:26]: Det er en forutsetning
at vi skal kunne konsesjonsbehandle denne, men vi skal sørge for
at det er klare og tydelige krav, i tråd med det som ligger i avtalen
med Arbeiderpartiet.
Presidenten: Siste
hovedspørsmål blir da fra Hadia Tajik.
Hadia Tajik (A) [11:24:50]: Eg har tenkt å spørja om trepartssamarbeidet.
Det er jo sentralt i den norske
samfunnsmodellen, og det har vore veldig viktig når me har møtt
store utfordringar, anten det var arbeidsløysa på 1990-talet, eller då
ein skulle gjennomføra pensjonsreforma på 2000-talet. Det hadde
ikkje vore mogleg å forankra desse utfordringane og løysingane på
dei på ein skikkeleg måte utan den tilliten som ein har klart å
etablera mellom arbeidstakarsida, arbeidsgjevarsida og styresmaktene gjennom
ganske mange år.
No er det slik at me møter nye utfordringar.
Me veit at kompetansebehovet aukar, både hos den enkelte arbeidstakaren
og hos bedriftene, og også på ulike arbeidsplassar. Me kan òg bruka
trepartssamarbeidet for å møta denne nye, store utfordringa. I alle
fall er det viktig for Arbeidarpartiet å gjera det. Det står i programmet vårt,
me har 30 forslag om det. Det er ei prioritert samfunnsreform for
oss, men det er ikkje mogleg å gjennomføra eller utvikla det på
ein god måte utan at det er godt forankra hos partane i arbeidslivet.
Eg opplever at statsministeren ofte
framhevar partssamarbeidet som viktig, difor vert eg litt forundra
når eg ser avstanden mellom ord og handling i ein del samanhengar.
Lat meg ta nokre eksempel:
Regjeringa endra arbeidsmiljølova.
Dei har det omstridde arbeidstidsutvalet, utan støtte frå partane.
Dei sette ned eit såkalla ekspertutval for ei seriøs byggjenæring
nyleg, utan at arbeidstakarane eller arbeidsgjevarane i byggjenæringa
er representerte. Og aller ferskast: Regjeringa sette ned eit utval
som skal undersøkja behovet for etter- og vidareutdanning i arbeidslivet,
utan at arbeidstakarsida er med på laget. Det forundrar meg at når
statsministeren set ned dette utvalet og 14 ekspertar skal sitja
i det, er ikkje ein einaste av dei frå arbeidstakarsida. Då må eg
nesten spørja: Er det slik at statsministeren ikkje ser på arbeidstakarorganisasjonane
som ekspertar på sin eigen situasjon?
Statsminister Erna Solberg [11:26:54]: Jeg anser arbeidstakerorganisasjonene
og partene i arbeidslivet for å være eksperter på veldig mye, men
det hender ofte at det kan være lurt å samle deres ekspertise i
ressursgrupper til offentlige utvalg, som bidrar og kommer med innspill
og saker, nettopp fordi det kan være mange arbeidstakerorganisasjoner.
I regjeringens kontaktutvalg har vi fire arbeidstakerorganisasjoner,
og vi har fire arbeidsgiverorganisasjoner. Hvis ethvert utvalg vi
setter ned, skal være representativt for alle arbeidstakerorganisasjonenes
ulike synspunkter og grupper de organiserer, vil vi få veldig store
utvalg og grupper. Derfor er det ofte slik at for å få bredden i
synspunkter i trepartssamarbeidet er det lurt å ha den typen ressursgrupper
som er knyttet til offentlige utvalg, og som kommer med innspill
til de offentlige utvalgene.
Så ber vi ofte organisasjonene foreslå
eksperter som de mener dekker de sidene, de temaene, som de er opptatt
av, selv om de ikke representerer organisasjonene som sådanne. Det
mener vi er en god måte å løse noen av de utfordringene på. Da kan
jeg f.eks. ta spørsmålet knyttet til bygg- og anleggsbransjen. Det
er enkelt å si at vi burde ha med én representant for ansattesiden
og én representant for byggebransjen. Problemet er at de ikke er
enige om hvem som skal representere dem. Problemet er at byggebransjen
har utrolig mange forskjellige deler, og mange vil føle at man representerer
én del og ikke alle. Derfor er det bedre å ha et bredt utvalg som
representerer kompetansen og ekspertisen på de områdene de har,
hvor de får frem flere synspunkter fra de ulike bransjene innen
bygg og anlegg og fra de ulike arbeidstakerorganisasjonene i bygg
og anlegg, nettopp for å få et bredt nok grunnlag. Derfor vil det
være en ressursgruppe, en referansegruppe, for det arbeidet.
Hadia Tajik (A) [11:29:02]: Dette synest eg var ei litt pussig
grunngjeving. Ein snakkar altså om å setja arbeidstakarorganisasjonane
på utsida av eit utval fordi det er så mange av dei, og så vil ein
ha ekspertgrupper som er breie og breitt samansette. Med andre ord
meiner ein at tillitsvalde, som er reelt valde av nokon, og som
representerer ei stor breidde av arbeidstakarane, likevel representerer
færre, etter statsministeren sitt syn, enn desse handplukka, utpeikte
ekspertane. Det såkalla ekspertutvalet for ei seriøs byggjenæring
er eit veldig tydeleg eksempel. Der har f.eks. Fellesforbundet og
BNL samla seg og sendt samla tilbakemeldingar til utvalet og til
regjeringa sitt arbeid, og dei har òg bedt om å få vera ein del
av dette. Dei er ein del av sjølve politikkutviklinga, for dette
er folk som har skoa på. Eg oppfattar statsministeren slik at dei
må gjerne verta involverte, men dei må verta det på eit seinare
tidspunkt. Det synest eg er eit litt spesielt syn på trepartssamarbeidet.
Statsminister Erna Solberg [11:30:05]: Det er en feil og
en misoppfatning at et referanseutvalg eller en ressursgruppe for
et offentlig utvalg kommer inn på et senere tidspunkt. Det gjør
de ikke. De er en integrert del av arbeidet som ekspertgrupper bruker
som referanse til å diskutere temaene og få innspill fra. Det er
derfor det er fint å ha en bredde i den typen utvalg. Derfor har vi
ofte den typen referansegrupper. Det er ikke slik at disse offentlige
utvalgene representerer folk. Det er eksperter som representerer
sin fagkompetanse på akkurat det området for å bidra til noe annet.
De som representerer noen, sitter i denne sammenhengen i en referansegruppe
som skal være med og sørge for at det ekspertutvalget stiller de
riktige spørsmålene. Vi får en bredere representasjon fra både arbeidsgiver-
og arbeidstakersiden ved å sette sammen referanseutvalg, ressursgrupper,
til ulike utvalg som bidrar med innspill til hvordan og hva.
Så vil selvfølgelig rapportene fra
alle utvalg etterpå bli sendt ut på høring med mulighet for organisasjonene
til å komme med innspill. Det er det som kommer i ettertid.
Presidenten: Den
muntlige spørretimen er nå omme.
Ordinær
spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten i salappen.
Endringene var
som følger:
Spørsmål 1, fra representanten Per
Espen Stoknes til statsministeren, er trukket tilbake.
Spørsmål 2, fra representanten Sigbjørn
Gjelsvik til kunnskaps- og integreringsministeren, vil bli tatt
opp av representanten Oddvar Igland.
Spørsmål 8, fra representanten Ole
André Myhrvold til utenriksministeren, er overført til olje- og
energiministeren som rette vedkommende.
Spørsmål 12, fra representanten
Willfred Nordlund til forsvarsministeren, vil bli besvart av utenriksministeren
på vegne av forsvarsministeren, som er bortreist.
Spørsmål 15, fra representanten
Emilie Enger Mehl til klima- og miljøministeren, vil bli tatt opp
av representanten Per Martin Sandtrøen.
Fra representanten Per Espen Stoknes
til statsministeren:
«Det vises til justis-, beredskaps- og innvandringsministerens
facebook post om at «Ap mener terroristenes rettigheter er viktigere
enn nasjonens sikkerhet».
Hva er statsministerens kommentar
til at regjeringen har en justisminister som i praksis mener at
stortingsflertallet er mer opptatt av å beskytte terrorister enn
å beskytte landet?»
Presidenten: Dette
spørsmålet er trukket tilbake.
Presidenten: Dette
spørsmålet, fra representanten Sigbjørn Gjelsvik til kunnskaps-
og integreringsministeren, tas opp av representanten Oddvar Igland.
Oddvar Igland (Sp) [11:31:56]: Jeg har følgende spørsmål
til kunnskaps- og integreringsministeren:
«Kommunene er opptatt av å sikre en så god
overgang som mulig fra barnehage til skole/SFO, og mange kommuner
har derfor utarbeidet egne standarder for å sikre et mest mulig
likeverdig tilbud. Nå viser det seg at kommunene ikke kan kreve
at private barnehager og skoler benytter kommunens standarder.
Er statsråden enig i at dette framstår
noe paradoksalt, og hva vil statsråden i så fall foreta seg for
å sikre at kommunene kan stille de samme kravene til de private
som til de kommunale barnehagene og skolene på dette området?»
Morten Wold hadde her overtatt
presidentplassen.
Statsråd Jan Tore Sanner [11:32:40]: Det er viktig å legge
til rette for at barn får en trygg overgang fra barnehage til skole
og SFO. Samarbeid mellom barnehage og skole er en forutsetning for
å få til dette.
Regelverket gir ikke i dag klare
regler eller en gjensidig forpliktelse for barnehager og skoler
til å samarbeide om barnas overgang.
Regjeringen ønsker å sikre at alle
barn får en trygg og god overgang fra barnehage til skole og SFO.
Vi sendte derfor ut et forslag på høring i juni 2017 om å lovfeste
en gjensidig plikt for barnehage- og skoleeiere til å samarbeide
om barnas overgang. Det ble foreslått at plikten skal gjelde for
alle barnehager og skoler, også private.
Videre ble det foreslått at skoleeier
skal ha hovedansvaret for samarbeidet og utarbeide en plan for å
gi barn en trygg og god overgang. Denne planen vil gjelde for både
kommunale og private barnehager.
Siden det er en betydelig større
andel offentlige grunnskoler, vil skoleeier i de fleste tilfeller
være kommunen. Private skoler og friskoler kan bygge på en annen
pedagogisk retning og ha en annen organisering enn de offentlige
skolene. Skolene kan dermed ha behov for å ha egne overgangsordninger
som skiller seg fra kommunens. Disse skolene bør derfor få mulighet
til å utarbeide egne planer for overgangen til sine skoler, på samme
måte som kommunene får.
Jeg vil legge frem forslag om å
lovfeste en plikt til å samarbeide om overgangen for Stortinget
i løpet av våren.
Oddvar Igland (Sp) [11:34:36]: Jeg takker for svaret.
Det er jo, som statsråden er inne
på, sånn at vi har nærmere 50 pst. private barnehager. Selv er jeg
aktiv lokalpolitiker i oppvekstrådet i Asker kommune, hvor det er
situasjonen. Vi har nå jobbet fram slike standarder, og sånn jeg
oppfatter det og også registrerer av høringssvaret som KS har sendt
inn i den saken statsråden nevner, vil det ikke som følge av dette
forslaget innebære en forpliktelse for de private barnehagene og
skolene å følge dette.
Kan statsråden bekrefte at det allikevel
stiller seg slik, eller vil det bli foretatt endringer i forslaget
som er lagt fram, som sikrer dette? KS har jo etterlyst en lovhjemmel
som forplikter de private barnehageeierne og skoleeierne til å delta
i dette.
Statsråd Jan Tore Sanner [11:35:39]: Nå er representanten
vel kjent med at det er Kongen i statsråd som skal bli forelagt
innholdet i meldinger og proposisjoner før de legges frem for Stortinget,
så også i denne saken. Men som jeg sa i mitt innlegg: Private skoler
og friskoler kan bygge på en annen pedagogisk retning og ha en annen
organisering enn de offentlige skolene, slik at de dermed kan ha
behov for egne overgangsordninger som skiller seg fra kommunens.
Vi har varslet at det vil komme
en plikt til å sikre overgangen fra barnehage til skole. Det vil
gjelde for både private barnehager, kommunale barnehager, kommunale
skoler og private skoler, men jeg antar at representanten også er
enig med meg i at private skoler, friskoler, som har en annen pedagogisk
retning, f.eks. steinerskoler, må kunne ha en mulighet til å organisere
det litt annerledes enn det man gjør i kommunen.
Oddvar Igland (Sp) [11:36:42]: Jeg er absolutt ikke uenig
i det, men samtidig er det viktig at en tar inn over seg nettopp
det at barnehagen kanskje skal forholde seg til ulike skoler i overgangen,
og det samme gjelder motsatt vei. Da er det en fordel at man har
et felles rammeverk som alle skal forholde seg til, uansett om det
er private eller kommunale barnehager.
Som også departementet tar opp i
dette høringsforslaget, pekes det nettopp på at det som knytter
seg til å sikre en best mulig overgang, ikke går inn på det pedagogiske
området – jeg registrerer at statsråden løfter fram det med hensyn
til friskolene – men det går på andre forhold, først og fremst,
som nettopp skal sikre en tryggere og bedre overgang fra barnehage
til skole enn mange barn kanskje i dag opplever.
Jeg vil bare avslutte med å spørre
statsråden: Når kan vi vente saken til Stortinget?
Statsråd Jan Tore Sanner [11:37:42]: Jeg antar at representanten
også er kjent med at regjeringen aldri varsler hvilken dag en sak
kommer opp, men jeg sa i mitt innlegg «i løpet av våren».
Så tror ikke jeg det er noen reell
uenighet i denne saken. Den blå-grønne regjeringen fremmer som første
regjering en plikt til å sikre denne overgangen. Det er viktig,
og det er riktig, fordi vi vet at tidlig innsats er nødvendig, og
det å sikre den trygge overgangen fra barnehage til skole må vi
få til. Så må vi også – i hvert fall vi som befinner oss på den
blå-grønne siden av den politiske skalaen – ha respekt for at friskoler
må kunne ha en litt annen tilnærming enn det den kommunale skolen
har, men det vil være en plikt til å sikre en trygg overgang.
Jon Gunnes (V) [11:38:49]: «NRK melder at norske mobilkunder
betaler vesentlig mer for mobildata enn våre nordiske naboland.
I Norge betaler vi i gjennomsnitt 97 kroner per gigabyte, mens i
Danmark betaler kundene 30 kroner og i Finland 13 kroner. Forbrukerrådet,
en selvstendig mobilanalytiker og en professor i konkurranseøkonomi
fra Universitetet i Bergen mener at dette skyldes mangel på konkurranse
i mobilmarkedet.
Hva mener statsråden bør gjøres
for at norske forbrukere kan få datatrafikk på likere vilkår med
de andre nordiske landene?»
Statsråd Ketil Solvik-Olsen [11:39:30]: La meg takke for
spørsmålet om et tema som er viktig. Digital kommunikasjon er blitt
stadig viktigere i samfunnet vårt, og i næringslivet har en brukt
det lenge. Det at folk kobler seg opp på nett gjennom mobiltelefonene
sine, blir stadig viktigere både for velferd og for et fungerende
hverdagsliv for folk flest. Derfor er jeg opptatt av at vi skal
ha både god dekning og konkurransedyktige priser i Norge.
Som representanten tar opp i spørsmålet,
er vi ikke helt der vi skal være ennå. Vi ligger veldig langt framme på
dekning i Norge, langt bedre enn de aller fleste andre land, men
på kostnadssiden har det medført at vi har høyere kostnader, som
en her viser i spørsmålet. Alt i alt: Til tross for at vi bor relativt
spredt og har en annen bosettingspolitikk enn de andre nordiske
landene, har vi veldig høy kvalitet på mobilnettene.
Det andre jeg skal dra fram, er
at vi har hatt en økning i investeringene. Det i seg selv er bra,
fordi det viser at vi leverer et bedre tilbud til innbyggerne. Men
det har en kostnad, som må dekkes inn. Når jeg sier det, er det
fordi jeg nylig var i Barcelona på en stor telekomkonferanse og
hadde rundebordsmøte med kommunikasjonsministre fra en rekke land
rundt om i verden. Den jevne tilbakemeldingen rundt bordet var at
de var bekymret for at investeringene gikk ned. I Norge går de opp,
og det tyder på at vi har konkurranse, ikke bare på lav pris, men på
god dekning. Det er nok med på å påvirke prisnivået vi har.
Vi følger nøye med på utviklingen
i mobilmarkedet og sammenlikner utviklingen med våre naboland, slik som
tallene fra representanten viser. Vi er opptatt av å styrke konkurransen
og har lagt opp en del ting gjennom bl.a. Digital agenda for Norge.
Der har vi en verktøykasse som består både av markedsregulering
og av frekvensforvaltning.
Nettopp fordi vi har det prisnivået
vi har, er det et tegn på at konkurransen gjerne ikke er sterk nok
når det gjelder kostnader eller pris. Men vi har en sterk konkurranse
når det gjelder dekning. Norge er derfor ett av to land i Europa
som har funnet grunn til å opprettholde regulering av markedet for
tilgang til mobilnett. Telenors posisjon i markedet er så sterk
at det fremdeles anses som nødvendig å ha sektorspesifikk regulering
for å sikre at konkurrentene får en forutsigbar tilgang til Telenors
infrastruktur. Det i seg selv er et signal om at vi ikke er fornøyd
med hvordan markedet er, totalt sett, selv om vi har mye å skryte
av, som jeg nevnte.
Frekvensforvaltningen har lagt til
rette for konkurranse i markedet, bl.a. ved bruk av frekvenstak
når vi auksjonerer ut. Det er et tak på hvor stor frekvensmengde
én eller flere tilbydere kan erverve seg i tildelingsprosessen.
Vi gjør også andre ting for å stimulere tilbudssiden for å redusere
framføringskostnader, slik vi nettopp har gjort med graveforskriften.
Vi håper og tror at dette over tid vil bidra til at kostnadsnivået
reduseres og blir konkurransedyktig med utlandet.
Jon Gunnes (V) [11:42:39]: Jeg takker for svaret. Det er
klart at enkelte områder er bra i Norge. Men dette gjelder mest
pris, for jeg er bekymret for at digitaliseringen av samfunnet kan
bremses opp ved at vi bruker data for lite. Man er i en sterk overgang
til å bruke 5G innenfor mobilnettet. Nå vet ikke jeg om Norge er
teknologisk frampå og best i verden, men det bør vi egentlig være.
Da er mitt spørsmål: Priser vi oss nå ut, fra å være et verdensledende
land innen mobilbruk til faktisk å komme langt ned på listen?
Statsråd Ketil Solvik-Olsen [11:43:27]: Mitt svar til det
er nei, jeg tror ikke vi priser oss ut. At vi har en høyere pris
per enhet, det viser tallene. Når det gjelder dekning, er vi blant
de beste, om ikke det beste, i verden. Når det gjelder farten på
dataoverføring, er vi også blant de aller beste i verden. Slik sett
kan en si at det gjerne er en sammenheng mellom forventningene vi har
til mobilbruk i hverdagen, og krav til nettopp både datamengde og
-fart, som gjør at prisen blir litt høyere, slik at en kan forsvare
det opp mot de investeringene som skal gjøres.
Det er en sammenheng mellom det
en betaler, og det en får. Jeg tror at de fleste vil betale litt
mer hvis de får en vesentlig bedre tjeneste. Det som likevel er
vesentlig her, og som var utgangspunktet for spørsmålet, er om en
kan sikre at konkurransen er god nok, slik at en ikke betaler mer
enn en må. Der nevnte jeg noen tiltak, og vi har mer, både 700 MHz
bånd og at vi jobber med en lov om kostnadsreduserende tiltak for
utbygging av høyhastighetsnett, som vil bidra til å styrke konkurransen
ytterligere. Jeg mener at den jobben må vi gjøre.
Jon Gunnes (V) [11:44:33]: Jeg ser at det er lyspunkter,
og ikke minst at man følger godt med. Men jeg er oppriktig bekymret
for det med 5G, som nå er på full fart inn, f.eks. har USA kommet
veldig langt. Vi har land i Europa som har kommet veldig langt.
Er statsråden bekymret når det gjelder den farten vi innfører 5G
på i Norge?
Statsråd Ketil Solvik-Olsen [11:45:03]: Når det gjelder mobilnettets
kvaliteter med tanke på dekning, med tanke på fart og med tanke
på investeringsnivå, har Norge liten grunn til å være bekymret.
For som jeg nevnte, er erfaringene mine fra Barcelona den at våre naboland,
våre europeiske venner og ikke minst andre land utenfor Europa opplever
en reduksjon i investeringer mange steder. Vi har opplevd en kraftig
økning. Da vi overtok i 2013, var investeringene i telekombransjen
7 mrd. kr. Nå er de over 10 mrd. kr. Det viser at rammebetingelsene
for å kunne tjene penger ved å ville investere er bra. Vi ser også
at Norge har verdensrekord når det gjelder hastighet innenfor 4G-nettet,
og vi ligger langt framme når det gjelder 5G.
Det jeg er opptatt av, er at det
skal være en balanse mellom hvor godt nettet er, og det vi som forbrukere
betaler for, og der er konkurransen vesentlig. Der har vi flere
grep, både som vi praktiserer, og som vi skal innføre den kommende
tiden, og vi skal klare å ivareta det jeg oppfatter at representanten
Gunnes er veldig opptatt av.
Ivar Odnes (Sp) [11:46:20]: Eg kunne eigentleg tenkt meg
nokre tilleggsspørsmål til føregåande spørsmål, men eg skal halda
meg til spørsmålet eg har meldt inn, i denne omgangen:
«Riksrevisjonen har avdekt at målsetjingane
for meir gods på bane og kjøl ikkje er nådde. På strekningar med konkurranse
har vegtransporten auka like mykje eller meir enn transport på sjø
og bane. Undersøkinga syner at vegtransporten har vorte raskare,
billigare og meir fleksibel, og det er sett i verk få tiltak for
å styrkje konkurranseevna til godstransporten på jernbana.
Har statsråden konkrete tiltak han
vil setje i verk, slik at Stortinget sine mål vert nådde?»
Statsråd Ketil Solvik-Olsen [11:47:02]: Det er et viktig
tema som blir tatt opp her. Det er noe som vi iherdig har jobbet
med, men som vi åpenbart ikke er i mål med.
Riksrevisjonens rapport var i utgangspunktet
veldig bra. Den ga et nyansert bilde av årsakene til at de målsettingene
vi har hatt – noen av dem mest verbalt kommunisert over tid, noen
av dem etter hvert slått fast i storting og regjering – ikke har
blitt nådd. Denne rapporten, må jeg minne om, hadde vel en tidshorisont
fra 2010 til 2015, og der viser en at en ikke har fått den utviklingen en
ville. Pressemeldingen som kom ut etterpå, mener jeg var mindre
nyansert, og det er gjerne den som har preget samfunnsdebatten i
for stor grad. Men ser en på hovedrapporten, ser en en del ting
som funker, men også en del ting vi må bli bedre på.
Vi har satt i gang veldig mange
tiltak, noen av dem før 2015, men veldig mange av dem får egentlig
ikke effekt før i de siste årene. Det gjør at jeg er mye mer optimistisk med
tanke på hvilke tall vi vil kunne få, etter hvert som det utvikler
seg. La meg nevne noen eksempler:
For det første ble det i pressemeldingen
nevnt at ulykkesfrekvensen på tungbil var veldig høy i perioden 2010–2013.
Det synes jeg var et trist tidspunkt å sette punktum på, for fra
2014 og framover har det vært en markert nedgang. Det viser at veitransport
ikke er så ulykkesutsatt nå som den var i henhold til det som ble kommunisert.
De siste to årene har en hatt en økning i godstransport på jernbane
når det gjelder konteiner. Det har vært en kraftig økning når det
gjelder tømmertransport på jernbane. Hadde en utvidet perioden,
ville en sannsynligvis sett at en har nådd et punkt der ting peker
i riktig retning, og ikke i feil retning.
Når vi ser på det som skjer med
hensyn til gods på sjø, kunne en sågar i Nationen – som jeg tror
representanten leser flittig – se at det var en økning i sjøtransport
i året som gikk. Vi ser at den støtteordningen som regjeringen fikk
flertall i Stortinget for å innføre, og som trådte i kraft i fjor,
har gitt større resultater når det gjelder inngåtte kontrakter enn
det vi egentlig kunne drømme om, en ordning som kommer til å bli
videreført og vil vokse i omfang framover. Det gjør at jeg tror
vi har sett at det har kommet i gang virkemidler som snur denne
trenden.
Jeg mener det er rett at vi bygger
bedre veier, at vi legger til rette for at det godset som skal gå
på vei, har forhold som gjør at yrkessjåførene på vei rett og slett
kan leve bedre enn de har gjort. Samtidig er jeg opptatt av at den
godsmengden som skal langt, og som burde reist kollektivt på jernbane
eller på kjøl, får bedre konkurranseforhold. Derfor er den styrkingen
vi har gjort på jernbane, derfor er den styrkingen og de støtteordningene
vi har innenfor kystområdet, en viktig del av å nå disse målene,
slik at neste riksrevisjonsrapport ikke har negativt fortegn, men
at en tvert imot kan si at nå ser vi bedre tider.
Ivar Odnes (Sp) [11:50:05]: Eg takkar for svaret.
Eg har registrert at det har kome
positive signal etter dei incitamenta som har vorte gjorde når det
gjeld kjøl. Men signalet er meir urovekkjande når det gjeld bane. Er
det kanskje på tide å vurdera eit liknande incitament for gods på
bane som det ein no har fått for gods på sjø, for å sørgja for at
ein har betre konkurransevilkår for bane kontra for veg?
Statsråd Ketil Solvik-Olsen [11:50:42]: Det er noe av det
jeg har på blokken min, for å se på hvordan vi på ulike måter kan
stimulere til bruk av jernbane. Jeg tenker – ut fra de erfaringene
jeg har etter å ha snakket med godstransportbransjen – at noe av
det aller viktigste for dem er at det er forutsigbarhet for leveranser. Når
vi har vært og besøkt CargoNet, når vi har snakket med ulike aktører
på jernbaneterminaler, når vi har snakket med transport- eller vareeierne,
har alle pekt på at det ikke hjelper at jernbanen lover veldig mye hvis
hver femte avgang er kansellert, slik det har vært i perioder. Da
er det ikke nok forutsigbarhet til at godskunden tør bruke jernbanen,
for det står ofte en lastebil i motsatt ende og venter på å få varene
helt fram til butikk eller fabrikk.
Derfor har vi nå lagt inn i Nasjonal
transportplan en godspakke på 18 mrd. kr. Jernbaneverket sa – da
det eksisterte – at for første gang kom det penger sammen med løftene
om gods på jernbane. Det er en godsmilliard som ligger inne. Det
å (presidenten klubber) oppgradere infrastrukturen er det første
virkemiddelet for å levere mer. (Presidenten avbryter.) Støtteordningen
kan …
Presidenten: Tiden
er omme.
Ivar Odnes (Sp) [11:51:50]: For å gå meir inn på det området:
Skognæringa har no vore ute med klare varselsignal om tømmertransporten,
særleg knytte til Bane NORs innspel til Handlingsprogram for jernbanesektoren
2018–2029. Dei registrerer med stor forundring at fleire tiltak
i Godspakke Innlandet er føreslått skifta ut. Det gjeld særleg situasjonen
på Norsenga tømmerterminal på Kongsvinger. Det er den verkelege
flaskehalsen for den samla virkestransporten på bane no. Norsenga
skil seg ut frå andre terminalar fordi ein i tillegg har ein omlastingsplass
frå veg til bane, og har òg ein viktig funksjon for å kopla to mindre
vognsett saman til eitt. Her er det i dag ein kapasitet på rundt 700 000 m3, men behovet på sikt er
på rundt 1 000 000 m3. Konsekvensen
er at overskytande gods hamnar på veg. Står målet og framdrifta
i Godspakke Innlandet framleis ved lag?
Statsråd Ketil Solvik-Olsen [11:53:01]: Dette er også en
viktig del av det med gods. Ofte snakker vi om gods i form av konteinere,
men nettopp tømmernæringen har hatt en eventyrlig vekst når det
gjelder volum på jernbane. Det ønsker jeg skal kunne videreføres.
Det å slippe å få dette over på lange transporter på vei er viktig.
Samtidig har vi tatt mange grep nettopp for tømmernæringen, som
gjør at tømmernæringen så sent som i forrige uke var og feiret med
kake hos Vegdirektoratet fordi en gjennom oppgradering av veinettet
har kuttet transportkostnadene deres for å komme til terminalene,
med 50 mill. kr. Men da er det også viktig at terminalene oppgraderes,
at det går flere godstog, at en har økt kapasitet.
Jeg har vært og besøkt den terminalen
– og andre terminaler i området – som representanten nevner. Det
var stor glede da vi la fram godspakken vår, for endelig kom det
en helhetlig tilnærming. Det som også er kjekt, er at når vi er
i Mo i Rana, peker de på investeringer som må gjøres i innlandet
for å få gods til å fungere bedre. Det er min ambisjon at vi fortsatt,
selvsagt, skal gjennomføre dette. Jernbanedirektoratet (presidenten
klubber) kommer med sin handlingsplan 9. april, og det vil være
neste (presidenten avbryter) skritt …
Presidenten: Tiden
er omme.
Kjersti Toppe (Sp) [11:54:21]: «Ubåtvraket U-864 utanfor
Fedje fekk etablert ei støttefylling som var ferdigstilt juli 2016.
Støttefyllinga og havbotnen under ho må setje seg i 18 månader før
vidare tiltak kan vidareførast. Stortinget har tidlegare bedt regjeringa
vurdere to alternative miljøtiltak: heving av last og tildekking
av vrak, eller tildekking av vrak.
Kan statsråden informere Stortinget
om kva alternativ som vert utreda og planlagt for når det gjeld
miljøtiltak for ubåtvraket ved Fedje, og kva er framdriftsplanen for
dette arbeidet?»
Statsråd Ketil Solvik-Olsen [11:55:02]: Jeg setter pris på
engasjementet fra representanten når det gjelder dette ubåtvraket.
Vi har også tenkt at vi skal få fikset det, og ikke bare utrede
det. Det har ligget der altfor lenge uten at tilstrekkelig er blitt
gjort. Som en nevner, har det blitt etablert en støttefylling. Det
har jeg orientert Stortinget om flere ganger, og vi har hatt runder
i spørretimen om dette før, slik at informasjonen nå vil være stort
sett den samme som en fikk sist.
Vi har gått videre fra å utrede
dette, slik forrige regjering har gjort, til faktisk å gjennomføre
tiltak. Uavhengig av hva slags løsning en vil velge når det gjelder
selve kvikksølvet, var det å få etablert en støttefylling viktig. Den
har blitt bygd, det har kostet mye penger, men nå i mars fikk vi
et brev fra Kystverket om at de anser at det tiltaket har vært vellykket,
at ting har etablert seg, ting er stabilt, og at vi kan jobbe videre
med det som blir den endelige løsningen.
Vi vet at det er ulike ønsker lokalt.
Samtidig har jeg registrert av lokal debatt at veldig mange er bare
opptatt av at vi nå må få gjort noe. Vi sitter og gjør de siste
vurderingene av hva som er de fornuftige tiltakene. Vi kommer til
å få en oppdatert runde med Kystverket der de gjør sine vurderinger,
og da vil jeg selvsagt sørge for at Stortinget blir orientert om
det en velger. Dette kommer til å koste penger, og Stortinget kommer
da til å måtte bli involvert i å bevilge de pengene.
Kjersti Toppe (Sp) [11:56:28]: Takk for svaret. Eg lurar
på kva som er tidsaspektet for det som regjeringa no held på å vurdera,
kva tid Stortinget vil få informasjon om kva slags alternative miljøtiltak
som regjeringa vil anbefala. Eg ser at transportkomiteen har fått
eit brev ifrå representantar for ubåtaksjonen i Fedje og Bergen, der
dei ber om at ein vurderer ny teknologi. Vedtaket om å gå vidare
med to alternativ er jo allereie seks år gamalt, og dei fryktar
at Stortinget og regjeringa tar standpunkt på ei gamal utgreiing.
Teknologien kan ha utvikla seg. Det er eit klart ønske lokalt å
få heva lasta, slik at ein ikkje berre får ei tildekking av kvikksølvet.
Statsråd Ketil Solvik-Olsen [11:57:28]: Jeg er opptatt av
at vi håndterer dette på en best mulig miljømessig måte. Det betyr
at vi må håndtere det slik at en unngår spredning i et langsiktig
perspektiv. Noe av den risikovurderingen som Kystverket gjør for
oss, dreier seg om hvilken risiko det er for at man virvler opp
ting som spres videre gjennom å begynne å grave i bunnsedimentene.
Da vi diskuterte dette innledningsvis, var det veldig mange av oss
som ønsket å heve dette fordi en regnet med at en kunne plukke opp
beholdere og håndtere dem trygt. Da en så på de åtte beholderne som
er blitt hevet opp, så en at syv av dem var rustet sund, og de var
tomme for innhold. Det gjør at vurderingene gjerne endres i forhold
til dem man opprinnelig hadde. Det er der jeg vil være trygg – før
vi tar en endelig beslutning – på hva risikoen er for at man egentlig bare
sprer kvikksølvet ytterligere, i stedet for at man faktisk håndterer
det. Der er det ikke tatt en endelig beslutning.
Jeg er opptatt av at Kystverket
følger med på den teknologiutviklingen som skjer. Jeg beroliger
meg med at de følger nøye med på dette, og så må vi sørge for at
vi finner en løsning som praktisk lar seg gjennomføre.
Kjersti Toppe (Sp) [11:58:34]: Eg vil gjerne spørja om når
statsråden ser for seg at ein kan ta ei avgjerd i saka. Eg er veldig
klar over dei forskjellige vurderingane rundt dette med sikkerheita
ved det eine eller andre alternativet. Det er no fleire fagmiljø
som tar kontakt og er bekymra for at ein undervurderer skadeverknaden ved
å la det liggja, at det på sikt vil kunna siva ut og verta omdanna
til meir skadelege sambindingar og gå inn i kretsløpet slik. Men
det ein er opptatt av, er å få fortgang eller å få ei avgjerd. Kystbefolkninga
og spesielt dei som bur på Fedje, har jo jobba med dette i veldig mange
år.
Kan eg forstå det slik at statsråden
går meir i retning av tildekking – ut frå slik han vurderer dei
faglege argumenta som ligg føre no?
Statsråd Ketil Solvik-Olsen [11:59:39]: Jeg har ikke trukket
noen konklusjon, men det er ingen tvil om at de faglige argumentene
for tildekking – som må veies opp og ned, for og imot, med hensyn
til teknologi, kostnader, risiko og muligheter – er det som er den
mest forsvarlige miljøhåndteringen på lang sikt. Men vi har som
sagt ikke konkludert på det. Det har vært et kjent standpunkt fra
Kystverket, også da de la fram sin siste rapport.
Jeg er opptatt av at vi skal kunne
løse dette på en best mulig måte. Vi har arbeidet kontinuerlig med
det for å kunne få et beslutningsgrunnlag som er godt nok. Jeg mener
også at når befolkningen på Fedje ser i bakspeilet på hva som har
skjedd, ser en at det har skjedd fysiske ting de siste årene. Etter
mange år med utredninger har vi tatt beslutninger, vi har brukt
penger, vi har fysisk tatt grep, og nå er vi i neste fase. Jeg forstår
godt iveren eller utålmodigheten etter å få løst dette, men det
er grunn til å tro at ting nå vil skje raskere enn det som har vært
tilfellet tidligere.
Jan Bøhler (A) [12:01:12]: Jeg vil gjerne stille følgende
spørsmål til helseministeren: «Trass i korte avstander ligger tre
av Oslo-sykehusene i bunnsjiktet for andel pasienter med hjerneinfarkt
innlagt fire timer etter symptomer. Mens landsgjennomsnittet er
på 42,1 pst., ligger f.eks. Lovisenberg på 29 pst., jf. Norsk hjerneslagregister.
En hovedgrunn til dette er at det ofte kan være uklart for helsepersonell
hvor pasienten skal. Ethvert tidstap her kan koste liv eller føre
til store skader på pasienten.
Vil statsråden påse at Helse Sør-Øst
sørger for at det opprettes et felles mottak for slagpasienter i
Oslo?»
Statsråd Bent Høie [12:01:52]: Vi har en god slagbehandling
i Norge. Vi har gode resultater for overlevelse etter hjerneslag.
Over 90 pst. av pasientene blir behandlet i slagenhet. Det er et
godt resultat.
Vi har mye å vinne på god organisering
i den akutte hjerneslagbehandlingen. Rask akuttbehandling kan være
avgjørende for overlevelse og for et godt liv etter hjerneslaget.
I fjor ble reviderte faglige retningslinjer og de første pakkeforløpene
om akuttfasen for hjerneslag lagt fram. Det er bra, men det er utfordringer
med slagbehandlingen i Oslo sykehusområde, slik representanten påpeker.
Det er gjennomført en utredning
om slagbehandling i Helse Sør-Øst. Den har resultert i rapporten
Akutt og subakutt behandling av hjerneslag i Helse Sør-Øst, 2016. I
rapporten heter det at hovedformålet med Oslo Slagsenter, «en dør
inn, flere dører ut», er å samle all diagnostikk og akuttbehandling
på ett sted. Målet er å sikre at alle pasienter får lik tilgang
til diagnostikk og eventuell blodproppoppløsende behandling og «proppfisking» så
raskt som mulig, og på høyest mulig faglig nivå. Pasienter med behov
for videre behandling og rehabilitering får slik oppfølging i sitt
lokalmiljø.
Styret i Helse Sør-Øst har lagt
denne rapporten som føring for helseforetakenes utviklingsplaner.
Jeg viser til mitt svar på skriftlig spørsmål nr. 680 fra januar,
hvor jeg redegjør nærmere for dette og for Oslo universitetssykehus’
utredningsarbeid av hjerneslagbehandlingen.
Helse Sør-Øst opplyser at de har
tett dialog med Oslo universitetssykehus, og at de har klare forventninger
om at modellen med «én dør inn» skal innføres. Helse Sør-Øst opplyser
videre at Oslo universitetssykehus – i dialog med andre sykehus
i Oslo – arbeider målrettet for at sykehuset blir i stand til å
realisere «én dør inn» for pasienter med mistanke om hjerneslag
i Oslo. Målet er å få etablert et samlet slagmottak så snart som
mulig – og senest høsten 2018.
Det startes en prosess for å avklare
hvordan trombektomi kan utføres på Ullevål i tilknytning til slagmottaket for
Oslo sykehusområde. Oslo universitetssykehus arbeider med å forbedre
den interne organiseringen ved sykehuset, inkludert etablering av
en slagtelefon, samt nye senger og styrket vaktbemanning.
Helse Sør-Øst har tett dialog med
Oslo universitetssykehus om denne saken, og jeg legger til grunn
at modellen for «én dør inn» nå blir realisert.
Jan Bøhler (A) [12:04:30]: Jeg takker for svaret, som jeg
synes var ordentlig klart. Det er en viktig beskjed statsråden gir,
om at det skal opprettes et samlet slagmottak i Oslo senest innen
høsten 2018, noe jeg oppfatter som en god nyhet for dem som kan
være i fare for å rammes av det, og det er noe som har vært svært
etterlengtet. Det er – synes jeg – en nesten oppsiktsvekkende situasjon
at vi i så mange år har diskutert dette i Oslo-området. I 2015 kom
det en dramatisk rapport fra Statens helsetilsyn om pasienter som
ble fraktet mellom forskjellige sykehus i Oslo. Med de korte avstandene
vi har her, burde dette ha vært løst mye tidligere.
Vil det som statsråden kalte fisking
etter blodpropper, altså med katetre, ligge i det felles slagmottaket,
slik at alle får tilgang til det i akuttfasen?
Statsråd Bent Høie [12:05:35]: For det første er jeg enig
i representantens beskrivelse av at dette har tatt lang tid. Jeg
tror bl.a. det henger sammen med at en har hatt en pågående diskusjon
om sykehusstrukturen i Oslo-området, og dermed har også dette spørsmålet blitt
sett i sammenheng med det. Men det er nå behov for å få et bedre
tilbud.
I dette er det som en folkelig kan
kalle proppfisking, også et spørsmål, og det vil nå avklares i prosessen
hvordan også dette kan utføres på Ullevål i tilknytning til slagmottaket
for Oslo sykehusområde. Det er en del av det arbeidet som foregår
nå. Jeg kommer jo fra et område der dette gjøres på et universitetssykehus,
i Stavanger, med gode resultater.
Jan Bøhler (A) [12:06:38]: Jeg takker igjen for et opplysende
tilleggssvar.
Det er forskjellige tall i forskjellige
land på hvor ofte pasientene kan få hjelp ved bruk av katetre som
fisker ut blodpropper i hjernen. For den pasientgruppen som har så
alvorlige former for hjerneslag, er det et avgjørende redskap å
bruke. Så vidt jeg har sett, er gjennomsnittstallene i Norge for
dem som får hjelp av den metoden, på 1,8 pst., mens det i Bern i
Sveits ligger på 18 pst. Det er anbefalt faglig – tror jeg – at
mellom 5 pst. og 15 pst. av pasientene vil kunne ha nytte av det.
Jeg mener det er veldig viktig å følge opp at det blir innført i
større grad i hjerneslagbehandlingen i Norge, at flere pasienter
kan få mindre alvorlige skader etterpå, og at flere liv kan reddes.
Et tilleggsspørsmål gjelder trombolyse
i ambulansene, altså muligheten til å få diagnostisering og hjelp
under transport – hvordan står den saken?
Statsråd Bent Høie [12:07:49]: Ja, det er noe Norge nå prøver
ut på Sykehuset Østfold, og det blir veldig spennende å se resultatene
av det. Det er noe en gjør i samarbeid med Stiftelsen Norsk Luftambulanse.
Så har noe av utfordringen i Norge
knyttet til dette med blodproppfisking vært at vi er et langstrakt
land, og tradisjonelt sett er dette bare blitt gjort på regionsykehusene.
Det er utviklet en modell ved Universitetssykehuset i Stavanger
som har dokumentert gode resultater, og det er også bakgrunnen for
at Beslutningsforum har sagt at en nå i alle helseregionene skal
vurdere om det er flere sykehus som kan gjøre dette. Det arbeidet
er i gang, og det jeg refererte til i Helse Sør-Øst, er også en
del av det arbeidet. Det vil sannsynligvis kunne føre til at Norge
får bedre resultater på det området, på samme måte som vi har veldig
gode resultater på slagbehandling generelt.
Det er også viktig å huske at den
største forsinkelsen skjer hos pasienten og pårørende. Derfor har
regjeringen også satt i gang en kampanje for å informere om symptomene
på slag.
Anniken Huitfeldt (A) [12:09:09]: «Syriske kvinner blir tvunget
til sex av menn som deler ut nødhjelp på vegne av FN og internasjonale
hjelpeorganisasjoner. Disse rystende historiene framkommer i en
fersk rapport fra FNs befolkningsfond, UNFPA. Ifølge BBC velger enkelte
hjelpeorganisasjoner å lukke øynene for overgrepene. Norge er en
betydelig humanitær aktør og giver, ikke minst til ofrene for krigen
i Syria.
Hva vil utenriksministeren gjøre
for å få stanset disse uhyrlige overgrepene?»
Utenriksminister Ine M. Eriksen Søreide [12:09:47]: For det
første er jeg veldig glad for spørsmålet og det engasjementet som
ligger bak det. Dette er en praksis som har blitt avdekket også
i den senere tid i store hjelpeorganisasjoner. Det gjelder dessverre
ikke bare Syria, det gjelder nokså generelt der det er konflikt,
og hvor det er hjelpeorganisasjoner inne. Det har ført til at utviklingsministeren
og jeg har sendt et brev til alle FN-organisasjoner og andre organisasjoner
som mottar norsk støtte, hvor vi er veldig tydelige på hva vi forventer
av dem som er våre partnere, hva vi forventer at de gjør som en del
av sitt arbeidsgiveransvar, og hva vi forventer at de gjør når de
jobber sammen med lokale partnere. Vi mener det er helt nødvendig.
Brevet har fått veldig god respons, og vi har fått mange meldinger
tilbake fra både FN-organisasjoner og andre om at de setter pris
på at vi setter klare krav. Et av de virkemidlene vi har dersom
vi ser at dette skjer, er f.eks. å stanse støtten. Det er dramatisk
fordi det jo først og fremst vil ramme mennesker som er rammet av
konflikt, men jeg mener likevel det er viktig å sette tydelige standarder
og eksempler for hva vi aksepterer og ikke.
Det er et spørsmål som jeg også
har drøftet med FNs spesialutsending for seksualisert vold i konflikt,
Pramila Patten, og senest på mandag diskuterte jeg det med spesialutsendingen
for humanitære spørsmål i Syria. Han er kjent med tilfeller fra
ulike organisasjoner hvor særlig det å dele ut mat blir gjort i
bytte mot seksuelle tjenester. Det er ingen tvil om at seksuelle
overgrep brukes aktivt som en del av konfliktbildet mange steder.
Mange av de kvinnene og mennene som utsettes for det, blir de mest marginaliserte.
Pramila Patten, som jeg nevnte, omtaler det som en slags dobbel
stigmatisering, at de heller ikke får noe lokalsamfunn å komme tilbake
til når de har blitt utsatt for seksuelle overgrep andre steder.
Det vi ser, er at behovet for å jobbe med disse problemstillingene bare
kommer til å øke, nettopp fordi veldig mange mennesker er i veldig
sårbare faser i konfliktområder eller områder på vei ut av konflikt.
Vi har dessverre også sett at i områder hvor kvinner vender tilbake
som flyktninger, brukes seksualisert vold mer generelt, ikke bare
fra hjelpeorganisasjoner – altså ikke hjelpeorganisasjoner som helhet,
men noen av dem som er tilknyttet hjelpeorganisasjoner – som en
del av dette bildet. Det er en praksis som er helt uakseptabel.
Vi har økt støtten til kvinner og
menn som opplever seksualisert og kjønnsbasert vold, og vi har også
økt støtten til de organisasjonene som jobber som våre nærmeste
partnere med det, bl.a. UNFPA og UN Women.
Anniken Huitfeldt (A) [12:12:39]: Jeg takker for et veldig
godt svar.
Nå sier utenriksministeren at dette
har spesielt vært avdekket når det gjelder utdeling av mat. Er det
noe med innretningen på nødhjelpen som gjør dette, at det forekommer
mer hyppig enn ved andre typer nødhjelpsutdeling? Er det noe en
kan lære av måten nødhjelp gis på, hva slags type nødhjelp som gis?
Det er det ene spørsmålet.
Det andre er: Vet vi noe om i hvilke
områder hvor dette forekommer i større omfang enn i andre områder?
Utenriksminister Ine M. Eriksen Søreide [12:13:11]: Det er
selvsagt sånn at vi også vurderer om måten nødhjelp gis på, er en
faktor som kan bidra til å redusere omfanget. Vi vet ikke helt omfanget,
men vi baserer oss på de rapportene og de avsløringene som har kommet. Jeg
vil understreke at de aller, aller fleste hjelpearbeidere gjør et
utrolig solid og godt stykke arbeid og er ikke skyldig i disse overgrepene.
Det vi har sett, er at det mange
steder kan være veldig vanskelig å komme til med humanitær hjelp.
Tilgangen er vanskelig, særlig av politiske årsaker, og det er ofte veldig
vanskelig å få fram andre former for nødhjelp enn f.eks. laster
med vann og mat. I noen områder forsøker vi prosjekter med å gå
over til kontantutbetalinger, som har vært veldig vellykkede, nettopp
for å unngå noe av det og samtidig få i gang en lokal økonomi. Men
hvordan den reelle tilgangen er, vil være veldig avhengig av hvor
og hvilken konfliktsituasjon vi snakker om. Det påvirker fleksibiliteten.
Anniken Huitfeldt (A) [12:14:16]: For å avdekke at disse
uhyrlige handlingene finner sted, må vi ha både gode ordninger i
hjelpeorganisasjonene og god kontroll fra myndighetenes side, men
vi er også avhengig av at kvinner og også de mennene som utenriksministeren
snakker om her, tør å melde fra om det. Hva slags type initiativ
kan vi ta for å sikre at det blir lett for kvinner og menn som utsettes
for den type overgrep, å si fra om det?
Utenriksminister Ine M. Eriksen Søreide [12:14:47]: Generelt
opplever mange av hjelpeorganisasjonene som jobber på bakken, uansett
om det skulle være tilfeller der det er ansatte i hjelpeorganisasjoner
som står bak, eller det er krigførende parter som står bak, at terskelen
for å fortelle om det ofte er høy. Dette snakket jeg med Pramila
Patten om senest på fredag i forrige uke. Det hun fortalte, var
at i veldig mange sammenhenger finnes det heller ikke et fungerende
rettssystem, og det betyr at de som har gjort det, sannsynligvis
ikke blir straffet. Stigmaet ved å fortelle at man har vært utsatt
for seksuelle overgrep, er så mye større, særlig når noen ikke kan
straffes, at det for mange er vanskelig å si fra. Det mener jeg
er en trend vi må snu. Vi må både jobbe med beskyttelsestiltak,
vi må jobbe med psykososiale tiltak, fordi mange er sterkt traumatiserte
etter det de har opplevd, og vi må jobbe med kapasitetsbygging,
særlig når det gjelder rettsstat og rettssystem, sånn at det er
mulig å stille dem som har begått overgrepene, til ansvar.
Presidenten: Dette
spørsmålet, fra representanten Ole André Myhrvold til utenriksministeren,
er overført til olje- og energiministeren som rette vedkommende.
Ole
André Myhrvold (Sp) [12:15:57]: Jeg beklager at jeg ved en
inkurie satte feil statsråd. Mitt spørsmål handler om energibyrået
ACER og lyder som følger:
«Jan R. Steinholt skriver 13. mars i en artikkel
på neitileu.no at energibyrået ACER «skal utarbeide og styre etter
nettverksregler for gassflyten tilsvarende dem som gjelder på elektrisitetsområdet».
Det går også frem av artikkelen at Norge ved en underordning til
ACER kan bli tvunget til å selge gass til EU til lavere pris enn
man ville kunne oppnå andre steder.
Kan utenriksministeren garantere
at en slik situasjon aldri vil oppstå?»
Statsråd Terje Søviknes [12:16:33]: Representanten er opptatt
av betingelsene for norsk gass i Europa. Det engasjementet deler
jeg. Det europeiske gassmarkedet er av stor betydning for Norge,
og bare i 2017 eksporterte vi 122 milliarder standardkubikkmeter
naturgass, for øvrig rekord for tredje år på rad.
Så å si all gass vi produserer,
går til EU, og vi dekker nå 25 pst. av den totale gassetterspørselen.
Norsk gass er ønsket av importland i Europa. Det ble senest bekreftet på
mandag da jeg hadde med meg den belgiske energiministeren ut på
Troll A, som er selve hjertet i gassmaskinen vår.
EUs regler for det indre gassmarkedet
er nedfelt i gassmarkedsdirektivet. Gjennom EØS-avtalen er Norge en
del av EUs indre energimarked og har innarbeidet gassmarkedsdirektiv
I og II i norsk lov. Gassmarkedsdirektiv III behandles denne uken
som en del av arbeidet med tredje energimarkedspakke. Både andre
og tredje gassmarkedsdirektiv skiller mellom oppstrøms rørledningsnett
knyttet til produksjon og nedstrøms rørledningsnett, herunder transmisjonsrør
som frakter gass mellom de ulike deler av nettet.
Det norske transportsystemet som
frakter gassen til kontinentet og Storbritannia, er definert som
oppstrøms rørledningsnett og oppfyller direktivets krav til slike
rør. Vi har i Norge ikke transmisjonsrør i direktivets forstand.
I tredje gassmarkedsdirektiv videreføres bestemmelsen som gjelder
oppstrøms gassrørledningsnett uten endringer. Nettverksreglene som
representanten refererer til, er knyttet til transmisjonsrør, og
slike rør har vi altså ikke i Norge. ACER vil med andre ord ikke ha
myndighet over vårt oppstrøms rørledningsnett.
Artikkelen refererer videre til
at ACER kan påtvinge Norge en solidarisk forpliktelse til å selge
gass til EU, og dette til en lavere pris enn det man kunne oppnå
andre steder. Den solidariske forpliktelsen jeg antar man her viser
til, er knyttet til forordningen om gassforsyningssikkerhet, og
denne forordningen er det besluttet at man ikke tar inn i EØS-avtalen.
Jeg kan dermed forsikre representanten om at prisen på norsk gass
i framtiden, som i dag, vil bli bestemt av markedet, og at gassen
vil flyte dit fortjenesten er best.
Samtidig vil jeg understreke at
et velfungerende integrert gassmarked med effektive prismekanismer
og tilstrekkelig infrastruktur i Europa også er viktig for Norge som
eksportland. Derfor har Norge anerkjent og støttet arbeidet med
å videreutvikle EUs indre gassmarked.
Ole André Myhrvold (Sp) [12:19:32]: Dette er jeg enig i.
Når det gjelder å sikre tilgang til og transport gjennom rørledningene
i Europa, har antakelig gasskonkurrentene Norge og Russland mer
sammenfallende interesser enn Norge har med EU. Det er ikke bare noe
jeg mener, men det mener også professor Øystein Noreng ved Handelshøyskolen
BI. Ifølge ham har Norge og Russland sammen et solid grunnlag for
å dekke gassforsyninger til både Frankrike, Storbritannia og Tyskland,
og til å anspore EU til sterkere satsing på naturgass.
Hvordan mener statsråden vi i framtiden
kan ivareta norske interesser som et gasseksporterende land, all
den tid vi nå bindes til EUs energiunion, som først og fremst ivaretar
kjøpers interesser?
Statsråd Terje Søviknes [12:20:15]: Jeg vil understreke at
vi allerede er knyttet til EUs energiunion gjennom første og andre
energimarkedspakke. Det vi snakker om nå, er tredje energimarkedspakke
og etableringen av byrået for samarbeid mellom de nasjonale regulatorene
på energifeltet, ACER.
Vår viktigste jobb når det gjelder
å promotere gass, er delt. For det første må vi sørge for at vi
produserer tilstrekkelig gass og opprettholder det nivået vi har
på gassproduksjonen per i dag. Vi har nå produsert ca. en tredjedel
av de forventede ressursene vi har på norsk sokkel. To tredjedeler
gjenstår å produsere og eksportere.
Dernest er vi avhengig av at det
er et velfungerende marked for gass i Europa, det vil si at man
har gode distribusjonsnett som bidrar til at gassen kommer fram
til forbrukeren, og vi har en dialog med EU i disse spørsmålene.
Ole André Myhrvold (Sp) [12:21:20]: Norsk gass har vært viktig
for omstillingen av energimiksen i Storbritannia. En stor del av
vår andel går dit. Britene er nå på vei ut av EU. Statsminister
Theresa May har gitt uttrykk for at de ønsker en tilknytning til
EUs energimarked i framtiden, men at man samtidig ønsker full nasjonal råderett
til å bestemme reglene på energiområdet.
Vil britene i framtiden kunne bli
definert som et tredjeland, og vil Norge kunne bli pålagt å eksportere
til EU i stedet for til Storbritannia i en gitt situasjon, eller
kan statsråden garantere at det ikke vil kunne skje?
Statsråd Terje Søviknes [12:21:54]: Det er ingenting i tredje
energimarkedspakke eller ACER og de forordningene jeg har referert
til her, knyttet til oppstrøms gassnettverk, som tilsier at vi skal
bli pålagt å selge til EU framfor til andre kunder. Gassen går dit
markedet ønsker, gjennom prismekanismene.
Jeg vil understreke det representanten
sier om at Storbritannias grep med prising av CO2 har bidratt til dramatiske
kutt i CO2-utslipp fra deres
elektrisitetsproduksjon. Bare de to siste årene har de redusert
den kullfyrte elektrisitetsproduksjonen med 60 pst., noe som har
redusert CO2-utslippene
med 24 pst. på to år i Storbritannia. Det tilsvarer 25 millioner
tonn CO2, som tilsvarer
ca. halvparten av de samlede utslippene fra hele det norske samfunnet.
Freddy André Øvstegård (SV) [12:23:05]: Først vil jeg starte
med å gratulere det kurdiske folket og andre med Newroz-feiringen
som er i dag. Så vil jeg bemerke at spørsmålet ble sendt inn før
Afrin ble inntatt av bl.a. tyrkiske styrker nå nylig. Derfor er
deler av spørsmålsformuleringen utdatert. Jeg tillater meg fortsatt
å stille utenriksministeren følgende spørsmål:
«Den tyrkiske aggresjonen mot Afrin er ekstremt
alvorlig og kan ikke bli stilltiende akseptert av Norge og NATO.
Over 290 sivile har blitt drept siden denne aggresjonen startet.
Nå er byen i ferd med å bli omringet, og det er fare for enda flere
døde og nye angrep.
Hva er utenriksministerens reaksjon
på Tyrkias angrep på Afrin, mener hun angrepene bryter folkeretten, og
vil hun ta initiativer i NATO for å sette en stopper for det?»
Utenriksminister Ine M. Eriksen Søreide [12:23:59]: Representanten
Øvstegård og jeg er helt enige om alvorligheten i situasjonen i
Afrin, og det er helt riktig, som representanten også sier, at etter
at spørsmålet ble sendt inn, har det vært en utvikling – ikke til
det positive – som nå betyr at byen siden 18. mars har vært inntatt
av tyrkiske styrker sammen med den militære opposisjonsgrupperingen
Free Syrian Army.
Situasjonen er uoversiktlig i området.
Jeg er veldig bekymret for den situasjonen vi ser. Det ga jeg også
veldig tydelig uttrykk for i min utenrikspolitiske redegjørelse
i slutten av februar.
Den humanitære situasjonen er nå
urovekkende. Den kan fort komme til å bli enda verre. Det er viktig
at partene sikrer at sivile får forlate området på en trygg måte,
og at det er tilgang på humanitær hjelp. Den humanitære situasjonen
i store deler av det nordvestlige Syria har vært veldig alvorlig
over lengre tid. Dette kommer som et tillegg til det. Ifølge FN
har ca. 350 000 mennesker siden midten av desember flyktet fra området. Noe
av dette tilskrives at det er en økende internasjonalisering av
konflikten og en økt internasjonal kamp om posisjoner i Syria og
i regionen. Dette er tragisk for det syriske folk, og det bidrar
til ytterligere ustabilitet i regionen. Vi oppfordrer selvsagt til
tilbakeholdenhet og ikke minst det som er helt grunnleggende, nemlig
en forholdsmessighet i det som også kan være legitime sikkerhetsinteresser
i utgangspunktet, og til det å avstå fra handlinger som vanskeliggjør
politiske løsninger. Det har vi også gitt uttrykk for til tyrkiske
myndigheter. Vi har gitt uttrykk for det gjennom min utenrikspolitiske redegjørelse,
i offentlig kommunikasjon, og jeg ga senest i går, i et møte i Europaparlamentet
med deres utenrikskomité, uttrykk for det samme synspunktet.
Vi ser at det er en veldig alvorlig
og uoversiktlig situasjon som hittil stort sett har eskalert, og
blitt til det verre. Derfor mener vi det er viktig å fortsette å
gi tydelige beskjeder både til tyrkiske myndigheter og internasjonalt om
at vi mener at dette er en situasjon der tilbakeholdenhet må vises,
respekt for internasjonal humanitærrett må utvises, og at de helt
grunnleggende prinsippene om forholdsmessighet og proporsjonalitet
må følges.
Freddy André Øvstegård (SV) [12:26:25]: Nå har Afrin blitt
invadert, og det er anslått at omkring 100 000 mennesker er igjen
av de ca. 320 000 menneskene som bodde der før Tyrkias aggresjon.
Tusenvis er på flukt, og situasjonen er langt fra avklart enda.
Tyrkias president Erdogan sa mandag at militæroffensiven nå skal
utvides til andre kurdiskkontrollerte områder mot grensen til Irak.
Så er spørsmålet ikke minst hva som kommer til å skje i Afrin videre.
Det strømmer nå inn tyrkiske soldater og tyrkiskstøttede krigere
i Afrin. Det meldes om plyndring, og Den internasjonale Røde Kors-komiteen skriver:
«Titusener av mennesker lider i
Afrin. Desperate og livredde, tusenvis flykter hver dag uten å ha
noe sted å være, lite mat, vann og helsehjelp».
Hva er utenriksministerens kommentar
til at Tyrkia nå har varslet å utvide militæroffensiven lenger inn
i syrisk territorium?
Utenriksminister Ine M. Eriksen Søreide [12:27:21]: Det er
selvsagt vanskelig, gitt at situasjonen er såpass uoversiktlig,
å vite hva Tyrkias neste skritt vil være. Vi har registrert de uttalelsene
som Tyrkia har kommet med, og vår tilbakemelding er akkurat den
samme som den har vært til nå, nemlig en klar beskjed om å vise
tilbakeholdenhet, forholdsmessighetsprinsippene, respektere internasjonal
rett og ikke minst sikre tilgang på humanitær hjelp. Det som har
vært noe av den store utfordringen både i Øst-Ghouta, i Idlib generelt
og i Afrin, har vært at det har vært vanskelig å få humanitær hjelp
inn. Det har vært vanskelig å få mennesker ut. Den våpenhvilen som
skulle gjelde spesielt for Øst-Ghouta, har ikke vært respektert.
Det har gjort at veldig mange mennesker har blitt stående fast ved
det som skulle være humanitære korridorer, og situasjonen har om
mulig blitt enda verre for mange. Det er helt riktig som representanten
sier, at det er prekær mangel på rent drikkevann, på medisiner og
på mat. Det er selvfølgelig også en helt utrolig prekær situasjon
å klare å gi beskyttelse til mennesker på flukt i. Derfor øker også
internflukten i området.
Freddy André Øvstegård (SV) [12:28:32]: Takk for svaret.
Jeg vil avslutte med et siste spørsmål.
Regjeringen og utenriksminister Eriksen Søreide har flere ganger
kalt NATO for et verdifellesskap. Mener utenriksministeren at det
Tyrkia nå gjør i Syria mot kurderne, er i tråd med de verdiene Norge
holder høyt i utenrikspolitikken – folkerett, fred og menneskerettighetene?
Utenriksminister Ine M. Eriksen Søreide [12:28:53]: Jeg tror
det er viktig å understreke at NATO er et verdifellesskap og for
Norge et viktig verdifellesskap. Det har det alltid vært, selv om
vi kan ha vært uenig i handlinger fra enkeltland. Det er nettopp
derfor vi er veldig tydelige i vår offentlige kommunikasjon og i kommunikasjonen
med tyrkiske myndigheter på hva vi mener må være de grunnleggende
prinsippene og måten å handle på i situasjoner som denne. Det er
ikke unikt for det vi gjør knyttet til tyrkiske myndigheter. Det
gjør vi også i andre, tilsvarende situasjoner, hvor vi ser at de
som alltid lider mest, er sivilbefolkningen. Situasjonen for dem
i Syria er generelt ekstremt vanskelig. Det har særlig og først
og fremst å gjøre med at deres egen leder så tydelig har gått til
angrep på sin egen befolkning. Krigen i Syria går nå inn i sitt
åttende år. Vi har en veldig vanskelig situasjon politisk. Det å
få til politiske løsninger, som må være løsningen i Syria, viser
seg stadig vanskeligere. På toppen av det internasjonaliseres konflikten.
Flere aktører kommer inn og bruker Syria som en slags stedfortrederkrig
for kampen om posisjoner regionalt.
Nicholas Wilkinson (SV) [12:30:18]: La meg først ønske den
nye justisministeren velkommen.
Så til spørsmålet: «I statsbudsjettet og
i regjeringserklæringen er det vedtatt at regjeringen skal involvere
og samarbeide med lokalmiljøet og naboer når de ferdigstiller beredskapssenteret
på Taraldrud. Naboene har organisert seg i organisasjonen Stopp
støyen.
Når og hvordan vil statsråden følge
opp vedtakene om at disse skal involveres?»
Statsråd Per Sandberg [12:30:51]: La meg først få lov til
å minne om at et tilsvarende spørsmål også ble stilt tidlig i februar,
fra representanten Abid Q. Raja, og det ble da besvart den 7. februar
av tidligere statsråd Sylvi Listhaug.
Oppfølgingen av Stortingets vedtak
vil i hovedsak skje gjennom et arbeid med miljøoppfølgingsplanen, med
en tilhørende støyplan. Her er det mange områder. Det er en rekke
punkter om støy og støyhåndtering, fordelt på en prosjekteringsfase,
en anleggsfase og en driftsfase.
Det vil bli avholdt jevnlige dialogmøter
mellom departementet, prosjektet, politiet og de tre kommunene som
er definert til å være involvert. Konstituerende møte ble avholdt
13. mars. På agendaen var bl.a. akkurat det som handler om miljøoppfølgingsplan.
Departementet legger til grunn at det er henholdsvis Oslo kommune,
ved bydel Søndre Nordstrand, og Oppegård kommune som representerer
beboerne og naboene, mens Ski kommune, som er vertskommune, har
en del sentrale myndighetsoppgaver knyttet til dette.
I rammebetingelsene fra Ski kommune
er det bl.a. forutsatt at det skal være en uavhengig kontroll av
prosjekterte støytiltak. Departementet følger selvfølgelig opp dette
og går faktisk også noe lenger enn det som er påkrevd, gjennom å
ta dette utenom den allerede uavhengige kontrollen av prosjekterte
løsninger.
Utover det som gjøres i direkte
tilknytning til senteret, har departementet forpliktet seg til kompenserende tiltak,
særlig rettet mot barn og ungdoms bruk av marka, osv., på dagtid.
Det er også særskilte tiltak rettet direkte mot speiderbevegelsen
og en lokal barnehage i området.
Det er totalt satt av 8 mill. kr
til disse særskilte tiltakene, og departementet avventer nå kommunenes
vurdering av hvordan disse midlene skal disponeres.
Nicholas Wilkinson (SV) [12:33:28]: Jeg tror kanskje ikke
statsråden hørte spørsmålet mitt, for nå fikk vi høre veldig mye
spennende om kompenserende tiltak. Det er vel og bra når vi skal
ha skyting og sjokkgranater rett ved barnehagene og skolene i min
kommune, men det var ikke spørsmålet. Spørsmålet var: Hvordan skal vedtakene
følges opp?
Vedtakene sier at man skal samarbeide
med både lokalmiljøet og naboer. Jeg har skjønt på statsråden at
«lokalmiljøet» får telle som kommunene, men naboene er organisert
i Stopp støyen!. De har vært det hele tiden. Det er der vi som bor
i området – som jeg selv gjør – er organisert. De sendte brev til
den forrige justisministeren, Listhaug, og nå vet jeg at det kommer
et nytt brev til justisminister Sandberg, der de inviterer til et
felles møte for samtaler om veien videre. De er klare til å følge
opp de vedtakene Stortinget har fattet om at disse skal involveres.
Da lurer jeg på hva justisministeren
har tenkt å svare på den invitasjonen fra oss som bor i området.
Statsråd Per Sandberg [12:34:27]: Da venter jeg i spenning
til jeg får brevet, og så skal jeg svare på det, selvfølgelig. Jeg
er veldig godt kjent med at gruppen har ønsket seg et møte med statsråden.
Det ligger vel også en video ute på internett hvor nettopp stortingsrepresentant
Wilkinson sier at han skal gjøre sitt for å få i stand et slikt
møte. Det er en oppgave som er viktig for en stortingsrepresentant
– å ta naboene sine og lokalmiljøet sitt på alvor. Men dersom det
skulle bli aktuelt med et slikt møte, og om et slikt møte skulle
finne sted, vil jeg finne det mye mer naturlig at det viktigste,
også for naboene, akkurat nå må være å møte ordførerne i henholdsvis
Ski og Oppegård samt byråd for byutvikling i Oslo kommune, for det
er der gjennomføringskraften vil ligge framover.
Nicholas Wilkinson (SV) [12:35:23]: Jeg kan nesten ikke tro
hva jeg hører nå: Om det skal være et møte, er det naturlig å møte
ordføreren. Så nå er det ikke engang sikkert at ordførerne skal
møtes i denne saken. Dette stortinget har vedtatt – og jeg gjentar:
Regjeringen skal involvere og samarbeide med lokalmiljøet og naboer. Stortingsflertallet
har vedtatt det, og det står i Jeløya-erklæringen. Vi har et ganske
enkelt krav fra SVs side. Det er at denne regjeringen følger opp
de vedtakene som dette stortinget har fattet.
Jeg forstår at statsråden har tenkt
å besvare brevet, men det var ikke spørsmålet mitt. Spørsmålet var
hva statsråden skal svare. Vi som bor i området, har vært organisert
i Stopp støyen! hele veien. Det er de som snakker på vegne av oss
som bor i området, de har blitt lovet møter – av Venstre spesielt,
som nå er en del av regjeringen, og som hadde det som en kampsak.
De avfeide SVs forslag ved å si at vi fikk gjennomslag for at de
nå skulle involveres. Det er et klart løfte, Stortinget har vedtatt det.
Vil justisminister Sandberg følge opp vedtakene fra denne salen?
Statsråd Per Sandberg [12:36:39]: Jeg tror at jeg gjentatte
ganger nå har svart på at Stortinget har gjort noen vedtak og lagt
noen føringer. Dette følger regjeringen nå opp. Venstre er i regjering,
og jeg sitter nå som justisminister og svarer at jeg i hvert fall
må få brevet før jeg i det hele tatt kan vurdere innholdet i det.
Jeg kan ikke stå her og svare på møteinvitasjoner. Det må behandles på
vanlig måte.
Jeg forholder meg til de tre kommunene.
Departementet og kommunene er enige om at det er kommunene som representerer
sine innbyggere. Når da gjennomføringen av tiltakene skal skje ved
at bevilgningene, bl.a. til særskilte tiltak, er gitt til disse
kommunene, synes jeg det er naturlig at man har møte med ordførerne
i disse kommunene for å presentere sine ønsker.
Steinar Ness (Sp) [12:37:47]: Eg tillèt meg å stille fylgjande
spørsmål til arbeids- og sosialministeren:
«Stortinget vedtok i møte 30. november 2017
at pensjonistar som ynskjer det, skal ha rett til å få utbetalingsinformasjon
tilsendt fortløpande per post frå 1. juli 2018.
Når og på kva måte vil Nav orientere
pensjonistane om denne retten, slik at dei som ynskjer det, kan
få tilbake «slippen» frå og med utbetalingane i juli 2018?»
Statsråd Anniken Hauglie [12:38:22]: Det er riktig at Stortinget
den 30. november 2017 vedtok at pensjonister som ønsker det, skal
få tilsendt slippen fra 1. juli 2018. I brev til Stortinget den
19. februar med svar på skriftlig spørsmål fra representanten Lundteigen
svarte jeg imidlertid at det i budsjettforliket for 2018 ikke ligger
inne noen økonomisk kompensasjon for de merkostnader det vil påføre
arbeids- og velferdsetaten at de pensjonistene som ønsker det, kan
få tilsendt utbetalingsmeldingen i posten.
Dette er, som representanten Ness
sikkert også kjenner til, et av flere vedtak med budsjettkonsekvenser
som det ikke er bevilget penger til. Regjeringen vil derfor komme
tilbake til hvordan dette vedtaket skal følges opp i forbindelse
med behandlingen av revidert nasjonalbudsjett nå i vår. Arbeids-
og velferdsetaten vil da på egnet måte informere pensjonistene om
hvordan de som ønsker det, kan få tilbake utbetalingsmeldingen i posten.
Steinar Ness (Sp) [12:39:26]: Eg synest det er viktig at statsråden
ikkje vert for mykje oppteken av millionane, men ser menneska i
denne saka. Det er eit aldersskilje ute i folket når det gjeld bruk
av digitale tenester. Det er eit skilje mellom barn og unge som
veks opp i dag, og deira besteforeldre og oldeforeldre. 44 pst.
i aldersgruppa mellom 75 år og 79 år melde i 2017 at dei ikkje har brukt
internett, og 400 000 menneske føler seg utanfor i den raske teknologiutviklinga.
Eg synest vi alle har eit felles
ansvar for å behandle menneske med respekt og verdigheit i alderdomen deira
og sørgje for at dei får ivareteke interessene sine på ein god måte.
Eg ventar då at statsråden legg til rette for at vi får dette på
eigna måte, slik at fleirtalet som er i denne salen, får fastsett
dei nødvendige løyvingane, og at denne ordninga kjem på plass frå
1. juli.
Statsråd Anniken Hauglie [12:40:29]: Jeg er for så vidt enig
i at det er viktig at man ser mennesker og ikke bare millioner.
Samtidig plikter også regjeringen å følge de budsjettvedtakene som
Stortinget faktisk har fattet. Dette er et av flere vedtak som Stortinget
har fattet, som det ikke følger penger med. Da er det min oppgave
i budsjettarbeidet å sørge for å legge fram eventuelt penger til
det eller at Stortinget selv finner midler til de vedtakene som
er fattet.
Flere og flere blir heldigvis digitale.
Jeg tror, om jeg ikke husker feil, at 75 pst. av dem som søker om
pensjon, faktisk gjør det digitalt. Det betyr at også den eldre
generasjon blir mer og mer logget på – om man kan bruke det ordet
– og det er bra. Samtidig har vi også sagt til Nav i denne sammenheng
at det er viktig at de er smidige, at de bistår pensjonistene som
trenger hjelp, til å få hjelp, slik at pensjonistene får den informasjonen
de trenger.
Steinar Ness (Sp) [12:41:31]: Vi snakkar ikkje om dei store
pengesummane her i forhold til det samla budsjettet som ministeren
har. Eg har sett statsrådar som på andre område skal gjennomføre
reformer, finne plass til både utgreiingar, ekspertutval, konsulentrapportar,
møte, kurs, konferansar osv. Det har liksom aldri stått på pengar
innanfor det store budsjettet til kommunalministeren, sjølv om det
ikkje har vore øyremerkt løyvingar til dette frå Stortingets side.
Mi forventing er at statsråden på ein klok og god måte, innanfor rammene
av sitt budsjett, finn dei nødvendige pengane til dette slik at
dei forventingane som er skapt der ute, vert innfridde, så dette
kjem på plass frå 1. juli 2018. Med god vilje og godt samarbeid
med Stortinget ventar eg at vi får dette på plass på ein god måte
for folk der ute.
Statsråd Anniken Hauglie [12:42:22]: Dette vedtaket koster
30 mill. kr. Man kan alltids spørre om 30 mill. kr er mye eller
lite. Det som har vært viktig fra regjeringens side, har bl.a. vært
å prioritere ungdomsinnsats, aktivitetsplikt for unge under 30 år,
tiltak rettet mot langtidsledige og andre tiltak for å bidra i arbeidet
mot den økte arbeidsledigheten som vi så. Nå ser vi også at resultatene
er gode ved at ledigheten går ned og flere kommer i jobb.
Ja, det er mitt ansvar å følge opp
de vedtak Stortinget har fattet, men jeg må igjen minne om at det
fulgte ikke penger med dette vedtaket, og det er i budsjettbehandlingen
Stortinget fatter budsjettvedtak. Og derfor, som jeg sa i mitt hovedsvar,
vil vi komme tilbake i revidert nasjonalbudsjett med hvordan dette
vedtaket skal følges opp. Bevilges det da penger til dette, ja så
vil også pensjonistene få beskjed om det på egnet måte.
Presidenten: Dette
spørsmålet, fra representanten Willfred Nordlund til forsvarsministeren,
vil bli besvart av utenriksministeren på vegne av forsvarsministeren, som
er bortreist.
Willfred Nordlund (Sp) [12:43:29]: Jeg tillater meg å stille
følgende spørsmål:
«I langtidsplanen for forsvarssektoren anbefalte
regjeringen en samling av maritime patruljefly på Evenes. Bladet
Vesterålen skrev onsdag 14. mars at: «Utbygginga av Evenes flystasjon
kan ha støtt på kraftige utfordringer. Arbeidet med arealplanen
skal vise at det ikke er plass til alle fem maritime overvåkingsfly
Norge går til anskaffelse av.» Avisa skrev òg at det nå vurderes
å stasjonere to av flyene på Rygge.
Kan statsråden bekrefte at alle
de fem maritime patruljeflyene skal stasjoneres på Evenes?»
Utenriksminister Ine M. Eriksen Søreide [12:44:06]: På vegne
av forsvarsministeren vil jeg svare på spørsmålet.
Etter Stortingets vedtak om samling
av QRA og maritime patruljefly på Evenes flystasjon har Forsvarsdepartementet,
som varslet, videreutviklet planene gjennom en forstudie. Denne
har tatt form av en konseptvalgutredning, KVU Evenes. Den KVU-en
dokumenterer og anbefaler et konsept for lokalisering av både operative flater,
bygg og anlegg på flystasjonen.
Forsvarsdepartementet har fått støtte
og innspill fra Forsvaret, Forsvarsbygg og Avinor – dette er også
en sivil flyplass – og har kommet fram til et tilfredsstillende
og nøkternt konsept for utbyggingen av Evenes som ivaretar aktørenes
behov. Påstandene om plassmangel, som representanten refererer til
fra avisene, medfører ikke riktighet. Alle de fem nye maritime patruljeflyene
skal plasseres på Evenes.
Forsvarssektoren har over tid bygd
seg opp en solid kompetanse på denne typen prosjekter. Den kompetansen
benyttes i arbeidet med oppbyggingen på Evenes. Det er funnet tilfredsstillende
løsninger på de påståtte utfordringene ved etableringen av maritime
patruljefly på Evenes flystasjon.
Forsvarsdepartementet ferdigstiller
i disse dager KVU Evenes. Det blir nå kvalitetssikret eksternt.
Regjeringa har tidligere kommunisert at Stortinget vil bli orientert
om resultatet av KVU Evenes på egnet måte i vårsesjonen 2018. Samtidig
behandler Stortinget to representantforslag som omhandler Evenes.
Forsvarsministeren vil oversende ugradert versjon av KVU Evenes og
rapporten fra ekstern kvalitetssikring til Stortinget etter påske.
Det vil gi utenriks- og forsvarskomiteen et godt grunnlag før de
avgir sin innstilling på representantforslaget.
Willfred Nordlund (Sp) [12:45:57]: Jeg takker for svaret.
Jeg må meddele at jeg ikke blir
spesielt beroliget når utenriksministeren her sier at man har kommet
fram til det som betegnes som en nøktern løsning. Det har jo vært
en del av diskusjonen, nemlig om en såkalt nøktern løsning vil gi
et godt grunnlag for å drive maritim overvåkning med patruljefly,
uavhengig av lokalisering, og det er framhevet ulike fordeler ved
de ulike løsningene, herunder bl.a. både luftvern og diskusjonen
om gjenbruk av de basene som man allerede har.
Når man sier at man har kommet fram
til en nøktern løsning, og ministeren så viser til at man har fått
god kompetanse om oppbygging i Forsvaret, blir spørsmålet: Er regjeringen
trygg på at man klarer å holde seg innenfor det som Stortinget har
fått forelagt som kostnadsramme for en utbygging, og at man da får
en god forsvarsfaglig løsning på plassering av MPA?
Utenriksminister Ine M. Eriksen Søreide [12:47:02]: Det er,
som Stortinget også har vært orientert om tidligere i flere runder,
ikke noe i tallmaterialet som tyder på at man ikke skal holde seg
innenfor de kostnadsrammene som ligger. Når jeg sier nøktern løsning,
er det det prinsippet vi alltid arbeider etter. Vi skal finne gode
løsninger innenfor økonomiske rammer og det som er operativt nødvendig
for å kunne drive basen på en god måte, ha gode flyoperative flater
og kunne gjennomføre operasjoner.
Som representanten kjenner godt
til, var bakgrunnen for valget av Evenes som base for de maritime
patruljeflyene nettopp en tydelig fagmilitær anbefaling om behovet
for å samle basestrukturen, sånn at vi kan gi god beskyttelse av
både QRA-en – altså F-35 – som skal være på Evenes, og også de maritime
patruljeflyene. Forsvarsministeren har vedlagt i papirene han ga
meg, at det ikke er noe som tilsier at det skulle være en annen kostnadsramme
enn det som ligger til grunn for Stortingets vedtak.
Willfred Nordlund (Sp) [12:48:07]: Utenriksministeren er
vel kjent med den problemstillingen hun også, som tidligere forsvarsminister.
Når man her sier at man legger til grunn at man skal få en god beskyttelsesløsning
av plasseringen av MPA-flyene og QRA-ene på Evenes, er det vel og
bra. Men spørsmålet blir egentlig: Hvordan følger man opp det som
har kommet fram i ulike medier, nemlig at Forsvaret i oppdateringen
av alliert mottakskapasitet og basestruktur, som det vel het i et
tidligere svar jeg fikk, skal ta imot alliert kapasitet på andre
baser i andre situasjoner enn nødvendigvis en fredssituasjon – hvordan
mener man sikkerheten skal kunne ivaretas på en god måte?
Utenriksminister Ine M. Eriksen Søreide [12:48:59]: Jeg skal
ikke gå altfor langt inn i detaljene. Det syns jeg forsvarsministeren
skal gjøre, basert på den KVU-en som nå foreligger og kvalitetssikres.
Det er selvsagt sånn at alle de ulike innvendingene som har kommet
på ulike stadier i prosessen, enten det har dreid seg om flyoperative
flater, det har dreid seg om værforhold, eller det har dreid seg
om miljøspørsmål, er selvfølgelig håndtert gjennom den KVU-en. Og
det er en helt vanlig prosess som også har skjedd denne gangen.
Forsvaret og Forsvarsdepartementet har hatt en prosjektorganisasjon
som har jobbet med dette lenge. Uansett hvilken base man skulle
velge i Norge, vil man nok oppleve at det vil være noen utfordringer
som man må søke løst eller kompensert på ulike måter. Det gjelder
selvsagt også for Evenes. Noe av det som har vært påpekt som utfordringer,
er nettopp at man skal ha både sivil og militær trafikk samtidig
og dermed må finne gode, praktiske løsninger inne på flyarealet
for å kunne håndtere begge deler, og samtidig gi god beskyttelse
og gode flyoperative flater. Det ligger det i denne KVU-en at man klarer
å finne innenfor de rammene som er lagt.
Trygve Slagsvold Vedum (Sp) [12:50:20]
: Jeg leser opp følgende spørsmål:
«Går konsesjonsbehandlingen av den
private utenlandskabelen NorthConnect som planlagt, og vil den bli behandlet
etter gjeldende regelverk?»
Statsråd Terje Søviknes [12:50:33]: For å eie og drive utenlandsforbindelser
for strøm stilles det krav om både anleggskonsesjon og utenlandskonsesjon
etter energiloven. Konsesjonssøknadene fra NorthConnect er nå under
behandling etter dette regelverket. For tiden er søknadene ute på
høring, med frist for innspill satt til 15. april. Det har også
vært gjennomført høringsmøter både i Bergen og i Eidfjord, den 5. mars.
Olje- og energidepartementet har
bedt Norges vassdrags- og energidirektorat, NVE, om å gi sin vurdering
av saken før departementet sluttbehandler konsesjonene og fatter
vedtak.
Samfunnsøkonomisk lønnsomhet er
et avgjørende spørsmål i en søknad om konsesjon for utenlandsforbindelser
for strøm, og konsesjonsbehandlingen skal i tillegg ta opp i seg
en samlet vurdering av pris og miljøvirkninger. I tillegg skal en
selvfølgelig vurdere konsekvenser for driften av kraftsystemet,
prosjektets potensielle inntekter og utgifter og andre virkninger
for øvrig.
Jeg er opptatt av at vi som myndigheter
opptrer ryddig overfor berørte aktører i konsesjonsbehandlingen. Det
gjelder også eierne bak NorthConnect, som har forholdt seg til gjeldende
regelverk for utenlandskabler. Det dreier seg kort og godt om forutsigbarhet
for næringsaktører.
I morgen skal Stortinget behandle
lovforslagene knyttet til EUs tredje energimarkedspakke, og jeg
har merket meg at komitéflertallet i innstillingen foreslår at Stortinget
skal be regjeringen snarest fremme sak til Stortinget om at konsesjon
for å eie og drive utenlandsforbindelser bare kan gis til systemansvarlig,
dvs. Statnett, eller foretak hvor Statnett har bestemmende innflytelse.
Jeg har også merket meg at et flertall
bestående av Arbeiderpartiet, Miljøpartiet De Grønne, Fremskrittspartiet,
Høyre og Venstre i komiteen legger til grunn at departementet ferdigbehandler
søknaden fra NorthConnect før det fremmes en lovendringssak.
Jeg ser fram til at disse spørsmålene
blir diskutert ytterligere i morgen, og vil følge opp Stortingets
vedtak på ordinær måte. For å være presis: Med dette utgangspunktet
vil søknaden fra NorthConnect bli behandlet på ordinær måte, i tråd
med gjeldende regelverk på området og føringer gitt av Stortinget.
Det er for øvrig det samme svaret som statsminister Erna Solberg
ga representanten i den muntlige spørretimen tidligere i dag.
Trygve Slagsvold Vedum (Sp) [12:53:18]: Takk for svaret –
et konkret svar, og det er alltid en fordel.
Slik som jeg forstår statsråden,
vil denne konsesjonsbehandlingen nå bli behandlet etter det samme
regelverket som det som var for et halvt år siden. Så det er ingen
endringer i regelverket nå i forhold til det som var for et halvt
år – eller tre måneder – siden, før man begynte diskusjonen om ACER
på Stortinget.
Statsråd Terje Søviknes [12:53:44]: Det er korrekt. Det er
ingen endringer foretatt i regelverket knyttet til mulighet for
aktører til å søke om utbygging og drift av utenlandskabler. Det
komiteen har innstilt på til Stortinget når det gjelder tredje energimarkedspakke,
som skal behandles i morgen, er at regjeringen skal komme tilbake
igjen med et lovendringsforslag som innebærer at det for framtiden
kun vil være systemoperatøren, dvs. Statnett, som kan eie og drifte
utenlandskabler.
Trygve Slagsvold Vedum (Sp) [12:54:20]: Også jeg har lest
innstillingen på den samme måten som statsråden – at når det gjelder
NorthConnect, skal det gå etter det regelverket som har vært, men
at man skal komme tilbake med et lovforslag for andre kabler i etterkant,
og at den behandlingen som vi har i morgen, ikke vil ha noe å si
for NorthConnect, men for andre, framtidige kabler. Er det rett
forstått?
Statsråd Terje Søviknes [12:54:42]: Nå får vi avvente Stortingets
behandling av tredje energimarkedspakke i morgen, men det er slik
statsråden har lest innstillingen som foreligger fra energi- og
miljøkomiteen.
Lars Haltbrekken (SV) [12:55:08]: Jeg har følgende spørsmål
til klima- og miljøministeren:
«Norsk Bonde- og Småbrukarlag, Norges Bondelag og
Norsk Sau og Geit fikk avslag fra Miljødirektoratet på en søknad
om å fortsette et fellesprosjekt med fokus på forebyggende og konfliktdempende
tiltak i rovviltområder. Prosjektet er inne i sin tredje periode
og er en pådriver for dialog og konfliktdemping mellom beitenæring,
forvaltning og øvrige aktører i rovviltspørsmål. Konfliktforebyggende
tiltak er viktig i rovdyrdebatten.
Vil statsråden sørge for at prosjektet
får støtte til forlengelse?»
Statsråd Ola Elvestuen [12:55:52]: Vi har en todelt målsetting
i rovviltpolitikken om å ta vare på både rovvilt og beitedyr i Norge.
Det er ikke alltid like lett å forene disse to interessene, noe
som gjør at konflikter er vanskelig å unngå. Derfor er jeg helt
enig med representanten Haltbrekken i at arbeid med forebyggende
og konfliktdempende tiltak er en svært viktig del av den politikken
som føres.
Jeg er kjent med at det konkrete
fellesprosjektet mellom Norsk Bonde- og Småbrukarlag, Norges Bondelag og
Norsk Sau og Geit om videre finansiering for perioden 2018–2020
er avslått av Miljødirektoratet. Direktoratet har i sitt avslag
bl.a. lagt vekt på at fylkesmennene har en viktig rolle i å formidle
kunnskap og råd samt ha en direkte dialog med beitebrukere knyttet
til konkrete forebyggende tiltak. Tilbakemeldinger fra fylkesmennene
samt direktoratets vurderinger tilsier at dette løses på en god
måte i dag.
Når det gjelder den konfliktdempende
delen av prosjektet, slik som møter og seminarer for å bedre samarbeidet
mellom ulike aktører, mener direktoratet dette er viktige oppgaver.
Direktoratet mener imidlertid dette er oppgaver som naturlig løses
gjennom ordinært organisasjonsarbeid, og at det ikke er et behov
for videreføring av et eget prosjekt for å følge opp dette.
Miljødirektoratet har etter dette
falt ned på at de innvilger tilskudd til prosjektet for 2018, for
sluttføring av pågående aktiviteter i prosjektet.
Avslaget på videre finansiering
er påklaget av de tre organisasjonene, og det er Klima- og miljødepartementet
som skal avgjøre klagesaken. Jeg vil sette meg godt inn i saken
så snart den oversendes fra Miljødirektoratet. Jeg kan derfor ikke
kommentere saken nærmere på nåværende tidspunkt.
Lars Haltbrekken (SV) [12:57:39]: Da har jeg ikke videre
spørsmål, men ønsker bare statsråden lykke til i behandlingen av
klagen og håper han kommer med en fornuftig løsning som bidrar til
ytterligere konfliktdempende tiltak i rovdyrdebatten.
Statsråd Ola Elvestuen [12:57:59]: Takk.
Presidenten: Dette
spørsmålet, fra representanten Emilie Enger Mehl til klima- og miljøministeren,
vil bli tatt opp av representanten Per Martin Sandtrøen.
Per Martin Sandtrøen (Sp) [12:58:22]: «Norges Bondelag har
krevd at beitebrukere etter ulveangrep i Rendalen i 2016 får erstatning
på samme grunnlag som etter rovdyrangrepene på Hadeland i 2017.
Tapet i Rendalen var på 591 sau og 1 storfe. 55 personer brukte over
4 000 timer på ekstraordinært tilsyn og kadaversøk, i tillegg til
ekstra kjøring. Klima- og miljødepartementet avviste kravet og mente
at situasjonen «ikke var av en slik ekstraordinær karakter som den
på Hadeland».
Hva mener statsråden det er som
gjør at situasjonen på Hadeland var ekstraordinær, mens situasjonen
i Rendalen ikke var det?»
Statsråd Ola Elvestuen [12:59:02]: De skadene som ulv påførte
husdyr i Rendalen sommeren 2016 og på Hadeland, Toten og Hurdal
sommeren 2017, fikk store konsekvenser for mange dyr og berørte
mange beitebrukere.
Gjeldende regelverk gir beitebrukere
rett til full erstatning for alle husdyr som er sannsynliggjort
drept eller skadet av rovvilt. I tillegg kompenseres en rekke andre
utgifter gjennom tilskudd til forebyggende tiltak mot rovviltskader.
Dette er gode økonomiske ordninger.
Beitebrukerne i Rendalen fikk i
2016 erstatning for alle beitedyr som ble krevd erstattet ut over
normaltap, samt full dekning for økt arbeidsomfang og andre følgekostnader
etter erstatningsordningen. Basert på erfaringer fra tidligere år
hadde rovviltnemnda i region 5 i Hedmark også avsatt penger til
akutte forebyggende tiltak. Disse pengene og det at det dreide seg
om relativt få berørte brukere, gjorde det mulig for Fylkesmannen
i Hedmark å håndtere situasjonen innenfor tilskuddsforskriften og
eksisterende økonomiske rammer. Det ble derfor kompensert for utvidet
tilsynsaktivitet i rimelig utstrekning, selv om ikke alle utgifter
til ekstraordinært tilsyn ble dekket.
Jeg mener at situasjonen sommeren
2017 skiller seg fra tidligere skadesituasjoner og mest sannsynlig
vil skille seg fra framtidige skadesituasjoner. Som jeg tidligere har
svart i brev til Norges Bondelag og i svar på skriftlig spørsmål
fra representanten Enger Mehl, anses situasjonen for å være ekstraordinær
på grunn av antallet dyr og beitebrukere som ble berørt, den lange
tidsperioden og de totale tapene. Beitebrukerne ble også lovet full
kompensasjon av myndighetene og innrettet seg etter det.
Jeg merker meg at representanten
ikke er fornøyd med dette svaret og vil i det følgende ytterligere
beskrive forskjellene på de to skadesituasjonene.
Situasjonen på Hadeland, Toten og
Hurdal sommeren 2017 berørte til sammen 204 beitebrukere – 152 i Oppland
og 52 i Akershus. Bare i Oppland berørte dette 27 660 sauer, hvorav
12 830 sauer måtte holdes på hjemmebeite hele sesongen. Til sammenligning
var 18 beitebrukere berørt av situasjonen i Rendalen.
På Hadeland og Toten var det ulv
i beiteområdene allerede fra mai. Dette skapte en spesiell situasjon
der mange beitebrukere ikke kunne slippe dyr på utmarksbeite i det
hele tatt. Selv om skadene i Rendalen totalt sett også strakte seg
over en lang periode, oppsto skadene senere i sesongen og fikk dermed
ikke slike konsekvenser.
Beitebrukerne på Hadeland, Toten
og Hurdal fikk utbetalt totalt 16,5 mill. kr. Ekstraordinært tilsyn
og kjøring i forbindelse med ekstraordinært tilsyn utgjorde 16 814
timer bare i Oppland. Selv om beitebrukerne i Rendalen også brukte
mye tid på ekstraordinært tilsyn, snakker vi her om tall av en helt
annen størrelsesorden.
Som det følger av dette, er det
klare forskjeller på de to situasjonene. Det er et sentralt poeng
at statsministeren og landbruksministeren tidlig gikk ut og lovet beitebrukerne
på Hadeland, Toten og Hurdal full kompensasjon for alle utgifter.
Når beitebrukerne hadde innrettet seg etter det, må man i etterkant
være fleksibel med tanke på om tiltak var forhåndsklarert med Fylkesmannen,
tiltaket var egnet, og lignende. Noen slike løfter ble ikke gitt
i Rendalen.
Per Martin Sandtrøen (Sp) [13:02:29]: Tapsprosenten i Rendalen
var høyere enn på Hadeland. De bøndene som ble rammet, ble rammet
enda hardere. Når det påstås at skadeomfanget var større og lengre
på Hadeland, oppleves det provoserende av dem som ble rammet, og
av alle dem som vil lytte til opplevelsene og klokskapen til dem
som ble rammet.
Jeg merker meg at statsråden viste
til at statsministeren og landbruks- og matministeren valgte å gå
tidlig ut da. Men kan statsråden gi en konkret begrunnelse for hvorfor
situasjonen på Hadeland var så diametralt annerledes enn i Rendalen?
Statsråd Ola Elvestuen [13:03:12]: Det er omfanget, og det
mener jeg at jeg har redegjort for, av hvor mange som ble berørt
– nå må jeg bare finne tallene her. Det var 204 beitebrukere i Oppland,
mot 18 beitebrukere i Rendalen. Og så er det det jeg også påpekte,
som er en sentral forskjell og et sentralt poeng, at statsministeren og
landbruks- og matministeren tidlig gikk ut og lovte beitebrukerne
på Hadeland, Toten og Hurdal full kompensasjon for alle utgifter.
Noen slike løfter var det ikke i Rendalen.
Vi har etablert en ordning som ivaretar
saueeiere dersom lignende situasjoner skulle oppstå igjen, men det
forutsetter at man har tiltak på forhånd, og at disse avklares med
Fylkesmannen. Jeg mener at det ikke er forsvarlig å innføre en permanent
ordning der staten skal finansiere alle tiltak saueeiere finner
nødvendig, uten at disse på forhånd er vurdert og innvilget av Fylkesmannen.
Per Martin Sandtrøen (Sp) [13:04:21]: I Rendalen brukte som
sagt 55 personer over 4 000 timer på kadaversøk. At de som ikke
har vært påført direkte tap av dyr, skal sitte igjen med kostnaden
i form av arbeidsinnsatsen som ble lagt ned, har selvsagt gitt sterke
reaksjoner i næringen. Nå som det er mer ulv enn på lang, lang tid,
kommer det naturligvis også til å bli mer ulv i de prioriterte beiteområdene.
Vil statsråden få på plass en ny forskrift for å sikre en anstendig
kompensasjon til bøndene i områdene? Og hvis ikke: Hva slags alternativer
ser statsråden til en ny forskrift?
Statsråd Ola Elvestuen [13:05:01]: Først er det viktig å
understreke at beitebrukerne i Rendalen har fått full erstatning
for alle beitedyr som ble krevd erstattet utover normaltap, samt
full dekning for økt arbeidsomfang og andre følgekostnader etter
erstatningsordningen. Alle situasjoner er ulike, men vi har nå fastsatt
nasjonale satser for kompensasjon ved tidlig nedsanking av sau og
med hjemmebeite hele beitesesongen.
Når det gjelder utvidet tilsyn og
ekstraordinært tilsyn, vil det fortsatt være tiltak som forutsetter
avtale med Fylkesmannen på forhånd. Så vi har et godt regelverk,
og jeg mener at det fortsatt må være sånn at en må ha en avtale
med Fylkesmannen, og at det ikke bare er en utdeling som er generell,
uten å ha en slik gjennomgang.
Presidenten: Den
ordinære spørretimen er dermed over.
Referat
Presidenten: Det
foreligger ikke noe referat.
Dermed er kartet for i dag ferdigbehandlet.
Ber noen om ordet før møtet heves? – Så er ikke skjedd, og møtet er
hevet.

Møtet hevet kl. 13.07.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no