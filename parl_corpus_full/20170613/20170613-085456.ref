
﻿
Dato: 13.06.2017
President: Olemic Thommessen
Innhold

President: Olemic Thommessen
Presidenten: Fra
representanten Freddy de
Ruiter foreligger søknad om velferdspermisjon i dagene 13.
og 14. juni.
Etter forslag
fra presidenten ble enstemmig besluttet:
Søknaden
behandlet straks og innvilges.
Vararepresentanten,
Line Kysnes Vennesland, foreslås
innkalt for å møte i permisjonstiden.
Presidenten: Line
Kysnes Vennesland er til stede og vil ta sete.
Før sakene på dagens kart tas opp
til behandling, vil presidenten foreslå at Stortinget fraviker bestemmelsen i
forretningsordenen § 59 første ledd og foretar votering etter at
sakene nr. 1–15 er ferdig debattert, og deretter samlet votering
etter sakene nr. 16–31 ved slutten av dagens møte.
– Ingen innvendinger er kommet mot
presidentens forslag, og det anses vedtatt.
Videre vil presidenten opplyse om
at møtet i dag fortsetter utover kl. 16.
Innstilling
fra Stortingets presidentskap om lov om endringer i stortingsgodtgjørelsesloven
(avkortning av kapitalinntekter) (Innst. 459 L (2016–2017))
Første visepresident Marit Nybakk [09:01:36]: Dette dreier
seg om ventelønn og fratredelsesytelser for tidligere stortingsrepresentanter
og hva som skal trekkes fra. Hittil har lønn eller inntekter måttet
trekkes fra etterlønn, mens kapitalinntekter har vært holdt utenfor.
Stortinget vedtok imidlertid høsten
2016 en ny lov om godtgjørelse for stortingsrepresentanter. I forbindelse
med behandlingen av denne fattet Stortinget vedtak der man ba presidentskapet
utrede hvordan kapitalinntektene kunne inkluderes i systemet for
avkorting av fratredelsesytelse og etterlønn for representantene
– dette på linje med andre inntekter.
Presidentskapet anmodet deretter
den oppnevnte reglementskomiteen om å følge opp dette vedtaket,
og reglementskomiteen avga sin rapport 29. mai 2017. Det er en enstemmig
komité som foreslår regler om at kapitalinntekter skal kunne trekkes
fra fratredelsesytelse og etterlønn.
Presidentskapet mener at regler
om avkorting mot kapitalinntekter, i likhet med det som gjelder
om avkorting mot annen inntekt, skal gjelde både fratredelsesytelse
og etterlønn. Begge ytelsene er ment å være en sikkerhet for økonomisk
trygghet dersom representanten har utfordringer med å komme i arbeid.
Dette hensynet står ikke uten videre til det at representanten har
kapitalinntekter i den aktuelle perioden.
Innføring av en regel om avkorting
mot kapitalinntekter forutsetter at det etableres nærmere regler
om hvilke inntekter som anses som kapitalinntekt, og om når inntektene
skal tidfestes.
Presidentskapet foreslår, i likhet
med reglementskomiteen, at bestemmelsen utformes slik at avkorting
skal skje mot kapitalinntekter som er å anse som skattemessig inntekt
i ytelsesperioden. Presidentskapet understreker at kapitalinntekter
som er unntatt fra beskatning, ikke vil danne grunnlag for avkorting
av etterlønn og fratredelsesytelse. Det vil videre bare være kapitalinntekter
som utbetales i ytelsesperioden som vil være gjenstand for avkorting.
Presidentskapet mener også at hensynet
til likebehandling mellom vanlige spareformer tilsier at renteinntekter
også bør unntas fra avkortingsregelen. Presidentskapet vil foreslå
at denne loven trer i kraft 1. januar 2018 og vil dermed ikke gjelde
fratredelsesytelse til høsten, altså høsten 2017.
Michael Tetzschner (H) [09:04:47]: Denne saken illustrerer
etter mitt skjønn et problem vi står overfor når vi får saker over
bordet direkte fra presidentskapet. Det er dessverre ikke noen betryggelse
at innstillingen er enstemmig, for det kan nettopp tyde på at man
ikke har gått gjennom og sett alle sider ved saken.
Jeg må også si at det er foruroligende
når man sier at man skal komme tilbake med nærmere definisjoner
og avgrensninger. Det er nettopp et eksempel på at først vedtar
man et prinsipp, og så skal man utrede i ettertid – og nærmest fastsette
regelen ut fra definitoriske holdepunkter i ettertid – uten at Stortinget
har fått anledning til å se alle de implikasjonene som kan ligge
i et forslag, som altså er meget kort her, men som kan vise seg
å være meget teknisk vanskelig i virkeligheten. Jeg synes ikke dette
er noen god lovgivningsteknikk, samtidig som det heller ikke er
godt demokrati, fordi gruppene, så vidt jeg kjenner til, ikke har
fått anledning til å drøfte denne ganske store omlegningen og se
hvilke virkninger som den eventuelt vil ha på representantnivået.
Så jeg vil sterkt anmode presidentskapet om at man i dag mot slutten
av møtet sender denne saken tilbake for ytterligere utredning. Dette
kan man ikke være bekjent av. Det eneste som er, skal vi si, fortrøstningsfullt
i saken, er at det gjelder stortingsrepresentantene selv, og ikke
alminnelige mennesker. Men det sier også litt om hva man har lagt
seg til av arbeidsvaner når det gjelder virkninger – eller uforutsette
virkninger – av de bestemmelser og vedtak som man velger å bruke
lovs form for å treffe beslutninger i.
Første visepresident Marit Nybakk [09:07:22]: Jeg husker
den forrige behandlingen av denne saken i stortingssalen. Jeg mener
også at Michael Tetzschner hadde innvendinger da. Det er hans privilegium
å ha innvendinger mot denne saken, men Stortinget vedtok faktisk enstemmig
å be presidentskapet om å bidra til at kapitalinntekter også skulle
trekkes fra, og presidentskapet sendte da denne saken til den nedsatte
reglementskomiteen. Den komiteen har, så vidt jeg vet, også vært
behandlet i de ulike partigruppene, og så har innstillingen blitt
levert til presidentskapet, og presidentskapet har lagt fram denne
saken nå, fordi det er en lovsak, som dermed må behandles i dag.
De andre delene av reglementskomiteens innstilling vil bli behandlet
den 20. juni i stortingssalen, etter innstilling fra presidentskapet.
Jeg mener at hvis representanten
Tetzschner leser reglementskomiteens innstilling, vil han også se
at saken har vært utredet ganske grundig i den forbindelse. Jeg
vil understreke at det dreier seg om skattbare kapitalinntekter,
at vi har prøvd å avgrense det, og at det selvfølgelig ikke gjelder
renteinntekter. Vi mener at vi da har dekket opp det som var Stortingets
vedtak og Stortingets bestilling til presidentskapet, som da har
vært gjennom reglementskomiteen. Dette var jo noe som ble tatt i
forbindelse med at andre inntekter skal trekkes fra fratredelsesytelser
og etterlønn. For at ikke dette skal skje med en gang, foreslår
vi videre, som jeg sa for noen minutter siden, at dette gjøres gjeldende
fra 1. januar, og ikke gjelder den fratredelsesytelsen som enkelte
representanter nå vil få for oktober, november og desember.
Heikki Eidsvoll Holmås (SV) [09:09:53]: Jeg vil bare gi uttrykk
for at denne saken kommer som den kommer nå. Jeg ser på egne vegne
ingen grunn til at renteinntekter skal behandles annerledes enn
alle de andre inntektene. I virkelighetens verden er det sånn ved
ordninger som dette, og jeg synes det er bra, at man prøver å få
inn kapitalinntekter og få det avregnet opp mot dette. Det gir en
urimelig forskjellsbehandling hvis det er sånn at lønnsinntekter
og honorarer skal avkortes, men ikke kapitalinntekter. Samtidig
vet alle vi som har jobbet med feltet, enten med juridisk bakgrunn
eller fra finanskomiteen eller andre steder, at mulighetene for
å sno seg unna dette er ganske store. Det er bare å opprette et
eget selskap og plassere alle pengene sine der, så unngår man absolutt
alle disse avkortingene.
I øvrig skatterett har man gode
gjennomskjæringsregler. Stortinget har ikke tradisjon for å ha den
typen gjennomskjæringsregler. Men det understreker Michael Tetzschners
poeng, nemlig at skal man gå inn og få en reell avkorting for inntekter
som opptjenes i en slik etterlønnsperiode, bør man gå grundig til
verks og ha som målsetting å klare å få til en ordentlig avkorting.
Som sagt: En stortingsrepresentant som ikke ønsker å få en avkorting
for sine kapitalinntekter, plasserer bare alle sine verdier i et
eget selskap, sørger for at inntektene kommer i det selskapet, og
vips så unngår man enhver avkorting. Mens en avgått stortingsrepresentant
som får etterlønn, og som tjener penger gjennom arbeidsinntekt,
vil få alt avkortet. Det er en urimelig forskjellsbehandling, som
jeg tror presidentskapet har ønsket å bli kvitt, men det klarer
man altså ikke å bli kvitt med den måten man rigger dette på nå.
En nærmere gjennomgang av regelverket,
å komme fram til mer utdypende regler, burde man rett og slett gjort
i forkant, etter min oppfatning, slik at man hadde fått det til.
Jeg ser at intensjonen er god, men jeg tror ikke at presidentskapet
med denne lovendringen kommer til å oppnå det som Stortinget ønsker,
nemlig å få en reell avkorting av inntekten til stortingsrepresentanter som
har kapitalinntekter.
Michael Tetzschner (H) [09:12:26]: Først til representanten
Nybakk, som må ha misforstått hvilke saker jeg uttalte meg om før.
Jeg har aldri uttalt meg om avkortingsproblematikken. Det viser
nettopp hvilken forvirring som råder i representantens sinn. Det
er riktig at jeg uttalte meg om andre forhold, bl.a. ved registrering av
aksjebeholdning som kan svinge i tid, og hvorvidt man skal rapportere
inn selskapstilhørighet når man investerer i fond osv. Det er et
helt annet spørsmål. Jeg forstår på representanten Holmås at han
kunne tenke seg å gå lenger, men han støtter – etter hva jeg forstår
– undertegnede i at dette er dårlig utredet. Det er i hvert fall
noe vi kan være enige om.
Dessuten vil jeg si at denne parallellføringen
i argumentasjonen om at etterlønnen er en slags sosialhjelp, en
slags hjelp til livsopphold, fører på ville veier. Det vil jo være
det samme som å si at de tidligere reglene var en slags trygd. Det
er det ikke. Det er en områdingsperiode, nettopp fordi ikke alle
representanter vet før valgnatten er over, hvordan fremtiden blir.
Det er nettopp for å gi en områdingsperiode. Derfor er det rimeligere
å sammenlikne dette med lønn i oppsigelsestiden. Man vet at man
skal avslutte et arbeidsforhold, og vet at det kommer en dato hvor
man ikke lenger har inntekt eller lønn fra sin nåværende arbeidsgiver.
Og er det noen i denne sal som vil ta til orde for at arbeidsgiver
ikke skal betale full lønn i oppsigelsestiden fordi man er kjent
med at arbeidstaker også har noen leieinntekter eller renteinntekter?
Jeg vil en gang til be presidentskapet tenke seg om før man blir
nødt til å tenke seg om igjen i en annen sammenheng i et annet storting.
Marit Arnstad (Sp) [09:14:45]: Jeg har forståelse for at
det kan være ulike meninger om det konkrete innholdet i bestemmelsen.
Det er kanskje ikke unaturlig at enkeltrepresentanter kan ha det.
Men jeg vil gjerne få lov til å
protestere litt på det som er sagt her, om en dårlig saksbehandling.
Dette er en sak som har vært behandlet i Stortingets reglementskomité i
over et halvt år. I den komiteen har alle partier vært representert.
Representanten Knag Fylkesnes har sittet der for SV, representanten
Ingjerd Schou har sittet der for Høyre. Alle representantene i reglementskomiteen burde
føle et ansvar for å orientere sine grupper underveis, og jeg regner
med at alle har gjort det.
I tillegg er jeg kjent med at det
etter at reglementskomiteens arbeid var ferdig, ble oppfordret til
en behandling i de ulike partigruppene. Jeg regner med at den behandlingen
har foregått. Hvis den ikke har foregått, er det uheldig, men det
kan ikke lastes presidentskapet. Det er greit at det er ulike holdninger
og ulike meninger, men jeg synes kanskje at kritikken mot saksbehandlingen
i dette tilfellet går vel langt – og blir vel enkel.
Jeg må også si at hvis vi følger
resonnementet videre når det gjelder representanten Eidsvoll Holmås’
innlegg, vil vi i dag risikere at ingen regel blir vedtatt. Det
ville bety at en ikke kan få behandlet dette før det har gått en
tid. Det ville være sørgelig med tanke på representanten Eidsvoll
Holmås, for han ønsker seg et strengere regelverk. Sjøl om dette
regelverket ikke er strengt nok, er det tross alt mer omfattende
og strengere enn det regelverket en har i dag, og det har hele Stortinget
bedt om at en skal få på plass.
Presidenten: Representanten
Michael Tetzschner har hatt ordet to ganger tidligere i debatten
og får ordet til en kort merknad, begrenset til 1 minutt.
Michael Tetzschner (H) [09:16:45]: Til representanten Arnstads
innlegg vil jeg bare si at vi kan ikke basere oversendelsen av saker
fra et innstillende organ til Stortinget i plenum på muntlig overlevering
– som det da blir – i partigruppene. Vi må ha mer formelle kjøreregler
enn det, som nettopp sikrer at de representantene som eventuelt
ikke er på de gruppemøtene, eller som er avhengig av at det gis
fullgod informasjon, kan sette seg inn i saken – på lik linje med
de sakene som fremmes av regjeringen og som ligger ute, som er vel
kjent, som er i blå hefter, og som man i god tid i forveien kan
gå ned på ekspedisjonskontoret og sette seg inn i.
Den uformelle, muntlige overleveringen
i partiene kan ikke erstatte en skikkelig oversendelse og prosedyre,
som sikrer en bred behandling i Stortinget.
Presidenten: Flere
har ikke bedt om ordet til sak nr. 1.
Innstilling
fra energi- og miljøkomiteen om Endringer i lov om elsertifikater
(andre kontrollstasjon) (Innst.
415 L (2016–2017), jf. Prop. 95 L (2016–2017))
Rigmor Andersen Eide (KrF) [09:18:23] (ordfører for saken):
Dette har vært en enkel sak å være saksordfører for, for det er
en sak som de fleste er enige om. De som har egne merknader, vil
selv legge fram sine argumenter for disse.
Formålet med den norsk-svenske elsertifikatordningen
er å bidra til økt produksjon av elektrisk energi basert på fornybare
kilder i begge landene, og det har den også gjort. I avtalen er
det satt et samlet mål for fornybar elektrisitetsproduksjon i Norge
og Sverige på 28,4 TWh i 2020, som det felles elsertifikatmarkedet
skal utløse. Andre kontrollstasjon er gjennomført, og endringene som
følger av denne, er gode for Norge, og det er grunn til å være tilfreds
med arbeidet som er gjort.
Det er viktig at det er mulig å
korrigere for eventuelle estimeringsavvik raskere enn ved dagens
praksis, og det er en bedre ordning at kvotene nå settes i forskrift.
Regjeringa skal nå minst hvert annet år gi forskrift om justerte
elsertifikatkvoter, og dette gjør at eventuelle avvik korrigeres
så raskt som mulig, noe som er ønskelig. Det er imidlertid også
viktig at det i de mellomliggende år foretas en vurdering av hvorvidt
kvotene bør justeres, og at denne vurderingen offentliggjøres snarest
mulig etter at vurderingsunderlaget foreligger, for å hindre usikkerhet
rundt justeringer av kvotene.
Loven pålegger vedtak om justeringer
senest innen utgangen av året før de justerte elsertifikatkvotene
gis virkning for elsertifikatpliktens omfang. Fastsettelse sent
på året før leveringsåret starter, kan skape problemer for dem som
trenger kunnskap om produksjon og forbruk for beregninger. Kraftleverandørene
trenger kjennskap til kvotene i rimelig god tid før leveringsåret starter.
Dette er en problemstilling som det må være forståelse for, og det
er viktig at det tilstrebes mest mulig åpenhet om prosesser og vurderinger,
samt at relevant informasjon offentliggjøres så tidlig som praktisk
mulig for å gi markedsaktørene forutsigbarhet rundt kvotejusteringer.
Regjeringa foreslår at justeringer
som følger av ny kunnskap om de foregående årene, som hovedregel
skal innarbeides i kvotene for det neste året, eventuelt også året
deretter, og at disse justeringene unntaksvis kan innarbeides i
elsertifikatkvotene for inntil fire påfølgende år. Dette er et godt
forslag som støttes.
Endringene som følger av andre kontrollstasjon,
er gode endringer, og andre kontrollstasjon har gitt endringer i
det norsk-svenske elsertifikatmarkedet som er viktige for det norske
energimarkedet. Det er vi godt fornøyd med.
Heikki Eidsvoll Holmås (SV) [09:21:52]: Det er bra at denne
saken kommer. Den har vært ventet på, både av markedsaktørene og
av Stortinget. Det er enighet om kjernen i saken, nemlig hva man
gjør nå ved kontrollstasjonen med videreføring og justering av det
grønne sertifikatmarkedet fra norsk side.
Siden sist er det riktig å si et
par ting. Det ene er at svenskene har valgt å gå videre med å satse
på mer fornybar energi. Der EU har satt et ambisiøst mål om å øke sin
satsing på fornybar energi fram mot 2030, fra 20 pst. til 27 pst.,
har svenskene valgt å gjøre sin del av jobben med dette ved å øke
sin satsing på fornybar energi. Norge har valgt å gå motsatt vei,
ved at man avskaffer støtte til ny fornybar energi, og at man har
valgt å la være sette noen tydelige mål for ny fornybar energi.
Dette skjer altså i en tid der klimaendringene herjer, og Paris-avtalen sier
at alle må gjøre så mye de kan for å redusere klimagassutslippene.
Vi vet at skal vi redusere klimagassutslippene,
er vi nødt til å erstatte den fossile energibruken med fornybar
energi eller fjerne den gjennom energieffektivisering. Da er det
verdt å minne statsråden på det vi diskuterte sist gang vi var her
og diskuterte fornybar energi og energieffektivisering, nemlig at
vi har drøyt 170 TWh i Norge som er fossil energi. Hvorfor statsråden
og regjeringen velger å  si at vet dere hva, vi trenger ikke å gå
videre med fornybar energi, når vi har 170 TWh fossil energi som
vi må erstatte om vi skal klare å nå målsettingen vår om et lav-
eller nullutslippssamfunn, er for meg komplett uforståelig. Den
debatten hadde vi i forbindelse med energimeldingen, men så lenge
det finnes fossil energibruk i Norge, kommer jeg til å fortsette
å insistere på at vi er nødt til å tvinge fram ny fornybar energi
for å erstatte den fossile energibruken.
Svenskene tenker å bruke den nye
fornybare energien de planlegger å bygge ut, ulikt, alt ettersom
hvilket parti man spør i Sverige. Det er det sikkert mange av partiene
her som har gjort, med sine svenske søsterpartier. Noen ønsker å
bruke det til å fjerne fossil energi, noen ønsker å bruke det til
å fjerne atomkraften – ulike mål, gode er de begge. Men det er altså
ikke sånn at det at vi er et oljeland, behøver å bety at vi ikke
skal gjøre vår del av jobben for å fase ut olje og gass raskest
mulig – selv om det virker som om det er statsråden og regjeringens strategi.
Siden regjeringen overtok, har vi
altså hatt kutt i støtten til fornybar energi. Vi har kutt i bistanden
til fornybar energi i utviklingsland. Vi har ingen nye norske mål for
hvor mye fornybar energi vi skal ha fram til 2030. Vi har hatt trenering
av Stortingets vedtak om 10 TWh enøk i bygg. Vi har hatt kutt av
offshore vind-satsingen til Statkraft. Vi har altså hatt flere positive
vedtak om satsing på fornybar energi og offshore vind fra Stortingets side,
men i virkelighetens verden har regjeringen og samarbeidspartiene
valgt å kutte det største norske offshore vind-miljøet, i Statkraft,
med hundre mennesker. Alt dette skjer altså i en tid da vi trenger
å satse mer for å kutte klimagassutslipp.
Jeg fremmer derfor det forslaget
som er reist av oss og Miljøpartiet De Grønne. Vi mener at i god
tid før dette elsertifikatsystemet forsvinner, eller den norske
delen og bidraget inn i det, er vi nødt til å få på plass et nytt støttesystem
til fornybar energi, for å sørge for at vi både bidrar til teknologiutvikling
og bidrar til kommersialisering og produksjon av ny fornybar energi.
Jeg kunne bare på tampen tenke meg
å stille ett vesentlig spørsmål før statsråden tar ordet. EU har
vedtatt at de skal ha 27 pst. fornybar energi innen 2030. Dette
er ikke brutt ned i nasjonale mål, men det pågår en diskusjon innad
i EU der ulike land mener ulike ting om akkurat dette. Det hadde
vært interessant for meg og for Stortinget å få informasjon om to
ting fra statsråden. Det ene er: Hvilken rolle spiller vi i en slik
setting? Er vi fra norsk side pådrivere for at hvert enkelt land
skal påta seg tydelige forpliktelser? Er man pådriver for at i den
fasen fram mot 2030 skal det være tydelige kontrollstasjoner for fornybar
energi-satsingen underveis, sånn at det gis en ekstra innsats fra
landene og ekstra virkemidler for å nå målene? Eller er Norges rolle
at dette må bare skure og gå, og det får være opp til hvert land
i hvilken grad man ønsker å gjennomføre dette? Det er det ene.
Det andre er: Hva er Norges ambisjon,
hva er regjeringen og statsrådens ambisjon, for hvor mye fornybar energi
vi skal produsere i 2030 for å sikre at EU når de målene for fornybar
energi som Norge ønsker å støtte opp om?
Presidenten: Representanten
Heikki Eidsvoll Holmås har tatt opp det forslaget han refererte
til.
Statsråd Terje Søviknes [09:27:54]: Som saksordføreren har
redegjort for, har Norge og Sverige siden 2012 hatt et felles marked
for elsertifikater. Systemet har fungert som en støtteordning for
utbygging av ny produksjon for fornybar kraft. Vi er på god vei
til å nå det felles målet om 28,4 TWh som fornybar kraftproduksjon
i Norge og Sverige som følge av denne ordningen, i 2020.
Så langt er det, per april i år,
bygd ut 18,3 TWh knyttet til denne ordningen. Om lag to tredjedeler
av dette er vindkraft. Foreløpig er det Sverige som har hatt det
største bidraget til det som er bygd ut, men Norge kommer godt,
om enn litt sent. Det er mange prosjekter under utbygging nå, som
vil bli satt i drift innen 2021, og det er fattet investeringsbeslutninger
på en rekke andre prosjekter som også har potensial for å komme
i mål innen 2021. Så målet for Norge, det opprinnelige målet på
13,2 TWh, er det stor sannsynlighet for at vi kan nå.
Da Stortinget behandlet energimeldingen
sommeren 2016, ble det klart at et stort flertall i denne sal ikke ville
sette nye mål for elsertifikatsystemet etter 2020. Til representanten
Heikki Eidsvoll Holmås, som da tok opp denne problemstillingen,
understreker jeg at det var bred politisk enighet i Stortinget om
ikke å sette nye mål. Det bunner i at vi i Norge har et overskudd
av fornybar kraft i produksjon i forhold til forbruk. For å ta resultatene
fra 2016 spesifikt: Vi hadde en produksjon på 148 TWh og et forbruk
på 132 TWh, altså et overskudd på 16 TWh. I tillegg er prognosene
for de kommende årene at det fortsatt vil være et overskudd i det
norske markedet. Det gir grunnlag for å fase inn nytt forbruk både
innenfor transportsektoren og innenfor ny industri, f.eks. datalagringssenter,
som har et stort potensial i Norge.
Det at vi ikke har satt nye mål
i Norge, utgjør ikke noen forskjell når det gjelder denne saken.
Det vi ser nå, er at Sverige har satt et nytt mål på 18 TWh inn
mot 2030.
Fra mitt ståsted har det vært viktig
å skape forutsigbare rammer for våre norske kraftprodusenter, våre norske
utbyggere innen både vannkraft og vindkraft, i dette systemet. Spesielt
var dette viktig i vinter, da vi hadde et krevende prisbilde for
elsertifikater.
De viktigste rammene for dette markedet
er nedfelt i den opprinnelige avtalen mellom Norge og Sverige om et
felles marked for elsertifikater. Imidlertid ble det den 5. mai
i år signert en ny endringsavtale med Sverige, som vi fra regjeringens
side brukte mye tid på å komme fram til, som tar opp i seg at Sverige
har satt et nytt mål og skal gå videre med 18 TWh mot 2030, mens
vi altså avslutter innen 2021.
Jeg er veldig glad for at vi kom
til en enighet med Sverige. Det sikrer forutsigbare rammevilkår
for norske utbyggere. Dette er en distriktsnæring med mange store
og små utbyggere innenfor både vind- og vannkraft, og det er ofte
grunneiere i primærnæringen, bønder, som er delaktige i utbyggingsprosjektene.
Den nye avtalen er god for Norge.
Den gir en mulighet for at vi kan få finansiert alle nye prosjekter
som blir ferdigstilt innen utgangen av 2021, i dette felles elsertifikatmarkedet.
Det betyr at vi også kan gå utover de opprinnelige 13,2 TWh som
var målsettingen for Norge. Det betyr i praksis at vi kan komme
i en situasjon – hvis vi får en stor utbygging i Norge i de kommende
årene – som innebærer at svenske forbrukere er med og betaler for investeringer
i ny norsk vind- og vannkraftutbygging. Dette har fått særdeles
positiv respons i bransjen, i fornybarmarkedet. Både Småkraftforeninga
og Vindkraftforeningen har gitt den nye avtalen terningkast seks.
Så til det konkrete forslaget som
nå ligger på bordet, knyttet til andre kontrollstasjon. Der har
saksordføreren redegjort for hovedelementene, så jeg skal ikke gjenta
det, men vil understreke at det ligger en viktig endring her, i
den forstand at i lovproposisjonen foreslås det nå at departementet
får hjemmel til å fastsette elsertifikatkvotene i forskrift, og
at loven angir de sentrale prinsippene som skal ligge til grunn
for fastsettelse og senere endring av kvotene i denne forskriften.
Et tilsvarende lovendringsforslag er til behandling i Riksdagen
i Sverige, slik at vi nå får tilsvarende systemer på begge sider
av grensen. Den lovendringen vil forenkle den administrative prosessen
med å justere elsertifikatkvotene i tråd med de rammer som Stortinget
gir i denne saken. Det gir markedsaktørene god og nødvendig forutsigbarhet.
Jeg registrerer med tilfredshet
at komiteen i dag slutter seg til disse prinsippene, slik at vi
kan få et best mulig, og et mest mulig velfungerende, marked for
elsertifikatordningen i perioden som dette skal gjelde, fram til 2035,
for norske forbrukere og norske vann- og vindkraftutbyggere.
Presidenten: Det
blir replikkordskifte.
Heikki Eidsvoll Holmås (SV) [09:34:25]: Jeg opplevde ikke
at statsråden tok utfordringen og svarte tydelig på spørsmålene
mine. Jeg vil begynne med å påpeke en ting som jeg synes er en mangel
ved hans innlegg og hans resonnement. Når folk i kraftbransjen –
eller for den saks skyld statsråden selv – snakker om at det er
et fornybaroverskudd i norsk olje, snakker de om elektrisitetsmarkedet.
I energimarkedet er det et dundrende fornybarunderskudd gjennom
at vi bruker drøyt 170 fossile TWh. Før energimeldingen ba et samlet
storting om å få framlagt en plan for utfasing av fossil energi. Den
planen fikk vi aldri. Isteden fikk vi messing om at det var for
mye fornybar energi tilgjengelig i markedet.
Men tilbake til det som var hovedspørsmålet
mitt, og som jeg følte ikke ble besvart. Det var hvilken rolle vi
tar i den videre utformingen av fornybarpolitikken til EU.
Statsråd Terje Søviknes [09:35:30]: Jeg har stor respekt
for Stortinget, i den forstand at man skal behandle de sakene som
er til behandling. Representanten Eidsvoll Holmås stiller en del
spørsmål som går langt utover det denne saken omhandler, men jeg
skal svare på dem når de nå blir tatt opp i en replikk.
Når det gjelder EUs mål for fornybarandel,
er det helt riktig 27 pst. i 2030. Der er det en prosess knyttet
til de enkelte land, og det må være opp til dem å sette sine mål.
Vi er opptatt av at det skal være en oppfølging og kontrollstasjoner
underveis som viser at man når de målene, og det bidrar vi med inn
i EU-systemet.
Når det gjelder Norge, har vi på
elektrisitetssiden så å si 100 pst. fornybar energi. Så er det riktig
at vi forbruker også fossile energikilder i andre deler av samfunnet.
Det er vi nødt til. Det er ikke mulig å transformere dette fra fossil
til fornybar i det tempoet som representanten Eidsvoll Holmås og
SV ønsker. Vi kommer til å sette oss ambisiøse mål, og det vil vi
komme tilbake til i klimameldingen.
Heikki Eidsvoll Holmås (SV) [09:36:38]: Hvis statsråden hadde
til hensikt faktisk å ta i bruk den fornybare energien til å erstatte
den fossile, hadde han allerede nå for det første sørget for å utrede
hvilke muligheter som finnes for å erstatte den fossile energibruken
i dag med fornybar energi. Miljødirektoratet har gjort en del av den
jobben. De peker på en rekke steder, transportsektoren er åpenbart
et av dem. Der er det nok å minne statsråden om at regjeringspartiene
senest for to uker siden stemte mot en plan for opptrapping av elbiler
og nullutslippsbiler fram til 2025. Stortingsflertallet gikk likevel
inn for det. Men Melkøya, Kårstø og andre steder står klare til
å bli elektrifisert hvis man ønsker å sette i gang en prosess for
å gjøre det.
Jeg hører at statsråden sier at
regjeringen kommer tilbake i klimameldingen med et fornybarmål,
så jeg får vente i spenning på det, men jeg skulle gjerne hatt statsrådens
svar på akkurat det som handler om steder som står klare for å bli
elektrifisert.
Statsråd Terje Søviknes [09:37:52]: Iveren fra SV og representanten
Heikki Eidsvoll Holmås når det gjelder å øke fornybardelen i det
norske energiforbruket, er stor, men det må være noen økonomiske
prinsipper i bunnen. Dem ser SV vekk fra i mange saker, åpenbart også
i denne saken. Vi er fra regjeringens side opptatt av at det skal
være samfunnsøkonomisk lønnsomme prosjekter man investerer i. Av
og til må man bidra fra det offentliges side for å subsidiere en
overgangsordning, som vi gjør i en rekke prosjekter knyttet til
Enova for å øke fornybarandelen i energibruken vår. Men det må ligge
lønnsomhet i bunnen. Samfunnsøkonomisk lønnsomhet er viktig, ellers
bruker vi ikke skattebetalernes penger på en riktig måte. Vi er
nødt til å ta et helhetlig ansvar, vi kan ikke bare sette oss mål
som er helt urealistiske, slik representanten Eidsvoll Holmås gjør
når han sier at man står klar på en rekke store prosjekter. Ja, hvis
man hadde brukt store skattepenger på dette, hadde det vært mulig,
men vi er nødt til å ha samfunnsøkonomisk lønnsomhet i bunnen.
Ola Elvestuen (V) [09:39:08]: Venstre er veldig for at vi
skal ha et felles fornybarmål sammen med EU, det blir 27 pst. Men
for å nå dette målet må vi først og fremst bruke kreftene på å redusere
egne utslipp; det må vi også være villige til å bruke store ressurser
på nå. Samtidig skal man med denne overgangsordningen og det at
man ikke går videre med de grønne sertifikatene, ikke gå bort fra
at vi skal ha ny fornybar energi i Norge. Det skal fortsatt legges
opp til at vi skal ha lønnsom, ny fornybar energi. Det er vel heller
ikke sånn – det blir mitt spørsmål – at om vi nå vedtar denne saken,
legger det noen begrensninger på at man kan ha støtteordninger inn
mot umoden teknologi, som havvind, tidevann, bølgekraft, og at man
kan komme tilbake til det i vedtak omkring statsbudsjettet?
Statsråd Terje Søviknes [09:40:02]: Når det gjelder det siste
spørsmålet, står man selvfølgelig åpen for det. Stortinget og regjeringen
kan til enhver tid fremme konkrete forslag knyttet til subsidier
inn mot økt bruk av fornybar energi.
Realiteten er at vi i dag har en
ordning gjennom Enova, som bidrar til å utvikle ny teknologi og
øke fornybarandelen i energimiksen. Det er det som er hele virksomheten
til Enova. Man skal få til en gradvis markedsendring der man får
modnet fram ny teknologi i markedet, slik at man gjør dette til
lønnsom virksomhet i framtiden.
Det er mye spennende som skjer i
transportsektoren, som er viktig. Det er tilsvarende muligheter
innen anleggsbransjen, og dette vil det bli jobbet videre med, og det
brukes altså godt og vel 2 mrd. kr fra Enova til å bidra til denne
markedsendringen, som over tid vil øke fornybarandelen i norsk energiforbruk.
Presidenten: Flere
har ikke bedt om ordet til sak nr. 2.
Innstilling
fra energi- og miljøkomiteen om Endringer i konsesjonslovgivningen
for vannkraft (lovrevisjon) (Innst. 438 L (2016–2017), jf.
Prop. 117 L (2016–2017))
Per Rune Henriksen (A) [09:41:28] (ordfører for saken): Fra
tid til annen får vi i energi- og miljøkomiteen besøk av parlamentarikere
fra andre land. Det er noen spørsmål som går igjen i alle disse
møtene: Hvordan har dere klart å få så mye ut av energiressursene
som Norge rår over? Hvordan har dere klart å holde kontroll? Hvordan
har dere klart å sikre at energiressursene kommer hele folket til
gode? Svaret på dette er at vi har en konsesjonslovgivning som har
som formål å sikre nettopp disse forholdene.
Den 23. juli 1909 ble forløperen
for dagens industrikonsesjonslov, ervervsloven, vedtatt i Stortinget
etter 13 samfulle dagers debatt. Vannkraftens betydning for industrialiseringen
ble grundig diskutert. Hjemfallsretten ble knesatt. Allmennhetens
interesser skulle ivaretas. Arbeiderne som bygget kraftanlegg, skulle
beskyttes. Grunneiere og kommuner skulle kompenseres for inngrep,
og statens interesser skulle ivaretas.
Representantene var seg bevisst
vannkraftens betydning for framtidig industriutvikling. Venstre-mannen Kristian
Friis Petersen sa det slik:
«... der er al grund til at tro,
at den udvikling, man i saa henseende gaar imøde, vil i løbet af
ikke saa mange aar helt have omlagt al industri, og den vil have
skabt en række industrier paa steder, hvor de ikke før var; den
vil idetheletaget omkalfatre industrien og arbeiderbefolkningens
livsvilkaar.»
I 1917 fikk lovverket sin endelige
utforming gjennom industrikonsesjonsloven og vassdragsreguleringsloven av
1917. Det er således et over 100 år gammelt lovverk som vi nå oppdaterer
med hensyn til form og språkdrakt. Det er et lovverk som har tjent
oss godt. Våre vannkraftressurser har gitt grunnlag for industrireisning over
hele landet. Verdiskapingen har kommet allmennheten til gode, og
det er uomtvistelig at disse ressursene tilhører fellesskapet og
skal disponeres til fellesskapets beste.
Da man på 1960-tallet ble oppmerksom
på at vi som nasjon også rådde over store olje- og gassressurser
på sokkelen, ble det utformet et lovverk for denne sektoren som
i stor grad ble sydd over samme lest som industrikonsesjonsloven.
Ressursene tilhører fellesskapet, de skal utnyttes til fellesskapets
beste og komme hele landet til gode.
Det har gått mye vann gjennom turbinene
siden 1909 og 1917. Vårt land har forandret seg. Nye problemstillinger
har kommet på agendaen. Gamle problemstillinger har blitt irrelevante.
Lovverket har blitt endret for å fange opp utviklingen, slik det
skal. Prinsippene det var uenighet om i 1909, har i stor grad blitt
politisk felleseie. Vannkraften er ryggraden i vårt fornybare kraftsystem
og vil som sådan ha stor betydning for utviklingen av Norge som
framtidig nullutslippssamfunn.
Det er derfor viktig at vi til enhver
tid har et oppdatert lovverk som styrer utviklingen av denne sektoren
i den retningen vi ønsker. Selv om hovedprinsippene ligger til grunn,
vil det også for framtiden være politiske uenigheter om hvordan
disse prinsippene skal praktiseres, og det vil komme nye problemstillinger
til som må lovreguleres.
Proposisjonen vi i dag har til behandling,
har til hensikt å forenkle og oppdatere lovverket gjennom redigering
og språklig oppdatering av lovtekstene. Hensikten er ikke å endre
rettstilstanden eller å gjøre materielle endringer. Dette har vært
komiteens grunnlag for enstemmig å slutte seg til de endringene
som foreslås. Jeg vil takke komiteen for godt samarbeid.
Presidenten: Flere
har ikke bedt om ordet til sak nr. 3.
Innstilling
fra energi- og miljøkomiteen om Endringer i plan- og bygningsloven
og matrikkellova (mer effektive planprosesser, enklere saksbehandling
og konsekvensutredninger) (Innst. 425 L (2016–2017), jf.
Prop. 110 L (2016–2017))
Presidenten: Etter
ønske fra energi- og miljøkomiteen vil presidenten foreslå at taletiden
blir begrenset til 5 minutter til hver partigruppe og 5 minutter
til medlemmer av regjeringen.
Videre vil presidenten foreslå at
det – innenfor den fordelte taletid – blir gitt anledning til inntil
seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Eirik Milde (H) [09:45:45] (ordfører for saken): Som saksordfører
vil jeg takke hele komiteen for å ha bidratt til en god og ryddig
innstilling, der det er enkelt å forholde seg til de ulike partienes
standpunkter. Utgangspunktet for saken vi debatterer i dag, er Prop. 110 L
for 2016–2017, som omhandler endringer i plan- og bygningsloven
og matrikkelloven. Dette er den foreløpig siste av mange endringsforslag
fra regjeringen som vil gi kommunene enklere saksbehandling og bidra
til mer effektive planprosesser.
Jeg tenkte å gå igjennom en del
av endringene og hvordan de ulike partiene har lagt seg i merknader
og forslag.
Det er bred enighet om en ny bestemmelse
om å innføre krav til innmåling og dokumentasjon på infrastruktur
i grunnen. Det er viktig at både planleggere og utbyggere har enkel
tilgang til denne informasjonen, samtidig som vi må anerkjenne behovet
som den enkelte anleggseier har for å beskytte noen av sine opplysninger. Flertallet
av høringsinstansene anbefalte også et slikt krav. Hvilken type
ledninger og annen infrastruktur som skal registreres, er av mer
teknisk art og skal fastsettes i forskrift.
Det er også bred støtte til å innføre
et obligatorisk krav til regionalt planforum gjennom å endre loven
fra «bør» til «skal». Senterpartiet og SV har noen tilleggsforslag
rundt hvem som skal inviteres, og om møtene skal være åpne.
Hensynssoner ble tatt inn i plan-
og bygningsloven som et eget begrep i 2008. I lovforslaget foreslås
det å ta inn en ny hensynssone for sikring av mineralressurser for
en eventuell framtidig verdiskaping, noe som støttes av et flertall
i komiteen.
Forslaget om å innføre tidsbestemt
bruksendring som et nytt tiltak står en samlet komité bak. Endringen av
ordlyden i plan- og bygningsloven fra at departementet «skal gi»
forskrifter om hvilke tiltak som er unntatt krav om ansvarlig foretak
og søknadsplikt, til at departementet «kan gi» slike forskrifter,
støttes av regjeringspartiene og Kristelig Folkeparti og Venstre.
En presisering av at fristen for
rammetillatelse skal være tolv uker, mens fristen for endring av
gitt tillatelse, herunder rammetillatelse, skal være tre uker, støttes
av alle unntatt SV og Miljøpartiet De Grønne.
Det er flere forslag en samlet komité
stiller seg bak, og som jeg ikke skal bruke mer tid på i dette innlegget.
Det er noe uenighet rundt endringsforslag om konsekvensutredninger,
som jeg vil redegjøre kort for.
Som oppfølging av et EU-direktiv
innføres nå sanksjoner for brudd på reglene om konsekvensutredninger. Senterpartiet
og Kristelig Folkeparti har et endringsforslag til lovteksten som
angir at bruddet må være grovt uaktsomt og ikke bare uaktsomt. Arbeiderpartiet,
SV og Miljøpartiet De Grønne går imot forslaget om å forenkle reglene
om krav til konsekvensutredning ved å flytte bestemmelsen fra lov
til forskrift.
Stortinget har tidligere vedtatt
at det skal stilles krav om konsekvensutredninger for torvuttak
under 2 mill. kubikk eller på myrarealer under 1 500 dekar. Dette
følges opp i proposisjonen ved at grensen for når torvuttak alltid
skal konsekvensutredes, senkes fra 1 500 til 200 dekar. Senterpartiet
har her et eget forslag om å senke grensen til 800 dekar.
Da har jeg vært igjennom de fleste
forslagene og kan vel slå fast at det er bred enighet om hovedformålet
bak proposisjonen, nemlig å legge til rette for mer effektive planprosesser
og enklere saksbehandling for kommunene.
Terje Aasland (A) [09:50:04]: Jeg kan slutte meg til det
aller meste av det saksordføreren sa, og jeg vil takke saksordføreren
for vel gjennomført arbeid.
Jeg skal ikke gjøre innlegget veldig
langt – bare kort erkjenne at Arbeiderpartiet er også veldig glad
for at det er bred enighet om forenkling og mer effektive planprosesser,
men der hvor forenklingen kan få uforutsette innvirkninger for den
enkelte innbygger, eller der hvor forenklingen kanskje virker uhensiktsmessig,
er vi imot de forslagene som foreligger. På den bakgrunn vil Arbeiderpartiet
stemme imot romertallsvedtak I, endringene i § 12-2, § 12-3, § 20-4
og § 20-5. Ellers kan jeg slutte meg til det saksordføreren har
sagt.
Rigmor Andersen Eide (KrF) [09:51:09]: Til denne saken har
Kristelig Folkeparti en kort kommentar.
Saken handler i bunn og grunn om
forenkling og mer forutsigbare planprosesser. Et eksempel på dette
er å innføre tidsavgrenset bruksendring som en ny mulighet, og jeg
er glad for at komiteen samlet støtter dette.
Som en konsekvens av kommunereformen
ser vi kanskje mer enn tidligere at eiendommer kan strekke seg over
en kommunegrense. Lovforslaget rydder opp og legger opp til at ny
grunneiendom skal kunne opprettes uten søknad eller saksbehandling
hvis eiendommen blir liggende i to kommuner etter endring av grensene. Det
er bra.
Vi vil i tillegg ha et regime som
gjør at en eier av en slik eiendom som ønsker å gjennomføre søknadspliktige
tiltak, skal slippe å fremme to separate søknader og betale to separate
gebyrer i begge kommunene.
Vi er tilfreds med at bestemmelser
for torvuttak nå følges opp i loven. Myrområder er svært viktig
biologisk og som flomregulerende område, og Kristelig Folkeparti er
fornøyd med at grensen for når torvuttak skal konsekvensutredes,
senkes kraftig, til 200 dekar.
Til slutt fremmer jeg det forslaget
Kristelig Folkeparti er med på.
Presidenten: Representanten
Rigmor Andersen Eide har tatt opp det forslaget hun refererte til.
Marit Arnstad (Sp) [09:52:48]: Innstillingen viser at en
samlet komité er opptatt av å få mer effektive og enklere planprosesser,
og at det er stor enighet om det. Likevel har Senterpartiet noen
punkter der vi har et avvikende syn fra flertallet, og jeg vil kort
kommentere noen av de punktene.
Det ene gjelder regionalt planforum.
Det er en styrke for planleggingsarbeidet at et regionalt planforum
i størst mulig grad fanger opp interessemotsetningene tidlig i en
aktuell planprosess, men siden mange av premissene også blir lagt
tidlig i prosessen, er det avgjørende for legitimiteten til planen
at berørte interessegrupper blir invitert med, og vi fremmer derfor
forslag om at viktige berørte interesser skal inviteres. Vi mener
at de møtene bør være åpne, både for media og for publikum, og vi
fremmer forslag om det. Det er i allmennhetens interesse å få kjennskap
også til drøftelsene i den type regionalt planforum.
Senterpartiet kommer til å stemme
imot forslaget om å ta inn mineralressurser som hensynssone i plan- og
bygningsloven § 11-8 tredje ledd bokstav c. Som virkemiddel kan
hensynssoner være problematiske, fordi det er knyttet en viss uklarhet
til rekkevidde og rettslig betydning. Mens virkningene av en hensynssone
gjelder inntil den er endret eller fjernet av revisjonen av kommuneplanens
arealdel, er f.eks. båndlegging underlagt en tidsbegrensning på
fire år, og forslaget om hensynssoner, som vi nå har foran oss,
framstår i praksis som en slags båndlegging uten tidsbegrensning,
og det kommer Senterpartiet til å stemme imot.
Når det gjelder konsekvensutredninger
og overtredelsesgebyr, § 32-8a, har vi, sammen med Kristelig Folkeparti,
fremmet et annet forslag. Det er fordi vi mener at konsekvensutredningsregelverket
er så vanskelig tilgjengelig og også er preget av såpass mange skjønnsmessige
vurderinger at denne typen sanksjon først bør bli aktuell ved en
grov uaktsomhet. Når det er sagt, ønsker jeg å presisere at vi sjølsagt
støtter holdningen om at gebyret må være av en slik størrelse at
det virker avskrekkende og dermed også preventivt.
Til slutt gjelder det spørsmålet
om konsekvensutredning for torvuttak. En drivverdig myr i dag må
være på ca. 600–800 dekar, og dersom KU-grensene senkes til 200,
vil det kunne få store konsekvenser for torvindustrien, siden nesten
alle nye tiltak må konsekvensutredes. Det kommer sjølsagt også til
å ha virkning for kostnader, og det er viktig å huske på at det
er ganske høye oppstartskostnader for å åpne en myr.
Så er det noen som nok vil si at
vi etter hvert skal forby torvuttak, og det er riktig at det er
gjort et vedtak om å vurdere en utfasing av norsk torvproduksjon.
Det er en vurdering som skal gjøres av Miljødirektoratet, og det vedtaket
som flertallet her i salen ser ut til å gjøre i dag, kommer til
å foregripe de diskusjoner vi vil måtte ha når Miljødirektoratet
har gjort sin faglige vurdering og sin jobb i denne saken. Det synes
Senterpartiet er uheldig.
Med dette tar jeg opp de forslagene
som Senterpartiet har fremmet i innstillingen.
Presidenten: Representanten
Marit Arnstad har tatt opp de forslagene hun refererte til.
Ola Elvestuen (V) [09:56:29] (komiteens leder): Jeg vil også
takke saksordføreren for en grundig gjennomgang. Jeg har bare noen
korte kommentarer. Den første er at Venstre og jeg selv selvfølgelig
er godt fornøyd med at vi her nå følger opp det Dokument 8-forslaget som
jeg la fram sammen med Pål Farstad, Terje Breivik og Abid Q. Raja,
om en mer helhetlig og langsiktig forvaltning av myr. Ett av vedtakene
Stortinget gjorde, var nettopp å se på om vi skulle utvide kravet
til konsekvensutredning til også å gjelde torvuttak under 1 500 dekar.
Når dette nå legges på 200 dekar, tror jeg det er en god grense.
Det å begrense bruken av torv er tross alt et viktig klimatiltak,
og det å ivareta myr er viktig for ivaretakelse av biologisk mangfold.
Det er også mange andre positive konsekvenser, bl.a. med hensyn
til å håndtere økt nedbør, og andre ting. Så dette er vi godt fornøyd
med.
Ellers vil vi også stemme for å
gi kommunene mulighet til å båndlegge og ivareta hensynssoner for
mineralforekomster. Det er altså bare snakk om å gi en kommunal
frihet. Kommunene kan selv bestemme om de gjør dette, men muligheten
er der. Ytterligere beslutninger om hvorvidt man tar ut mineralforekomster,
er selvfølgelig beslutninger som må tas senere, men at en hensynssone
kan brukes, og at det er en utvidelse av det kommunale selvstyret,
støtter vi.
Så til spørsmålet om konsekvensutredninger,
og om man skal forenkle det slik at det ikke er krav om konsekvensutredning
dersom et vedtak gjøres som ikke er i samsvar med overordnet plan.
Fra Venstres side støtter vi dette, for vi mener at dette gir en
forenkling. Overordnet plan er tross alt også kommunens egen plan,
og om man ønsker endringer på den, tror jeg ikke at det er krav om
konsekvensutredning som legger bånd på hvorvidt en kommune vil gjøre
endringer i sitt eget krav. Jeg tror dette er en fleksibilitet som
er riktig å ha.
Skal statsråden gjøre en forenkling
som vil ha større betydning, er det å gjøre en endring og kanskje
rette opp et av de store feilgrepene i plan- og bygningsloven slik den
nå foreligger, nemlig kravet om juridisk bindende kommuneplan. Juridisk
bindende kommuneplan og muligheten for det er viktig i mange kommuner.
For en del av de største kommunene, bl.a. her i Oslo, som jeg representerer,
har det gitt betydelige problemer. Det er egentlig et krav der man
får en saksbehandling hvor det ikke gis fordeler, man kan egentlig
bare gjøre feil, og det er store problemer med å rette disse opp
i etterkant, som man kan se her i byen, enten det er på Smestad,
på nedre Grefsen eller andre steder. Så det å gå tilbake og gi kommunene
mulighet til å ha strategiske kommuneplaner også på arealdelen hadde
vært en betydelig forenkling og ville gjøre at man fikk en bedre
politisk styring av byutviklingen, særlig i de større byene. Men
denne endringen vil vi støtte.
Heikki Eidsvoll Holmås (SV) [10:00:38]: Saksordføreren har
redegjort godt. Marit Arnstad har redegjort for hvorfor vi mener
det er viktig å sørge for å åpne opp og styrke det som handler om
representasjon i planforum. Arbeiderpartiet har tatt opp noen av
tingene der det har vært debatt, og der det er ulike merknader innad
i komiteen. Jeg tenkte jeg skulle snakke litt om myr.
Det er veldig bra at regjeringen
nå følger opp, og Stortinget sørger for å sanksjonere, det arbeidet
som utrettelig har pågått gjennom perioden, for sakte, men sikkert å
sørge for at vi i mindre grad enn tidligere bruker myr. Jeg synes
at vi bare skal tenke litt på følgende: Hvert år bruker vi 3 mrd. kr
på bl.a. å hindre at man graver opp og tørrlegger myr i Indonesia,
mens vi i Norge hvert år har betydelige uttak av myr. Klimagassutslippene
fra myruttakene i Norge er store, men det er det at man tar i bruk myr
i Indonesia og Malaysia, tørrlegger dem og bruker dem til palmeoljeproduksjon,
som skaper de store CO2-utslippene,
som har gjort at vi tidligere har hatt en frisk diskusjon om palmeolje
her i Stortinget. Men det er akkurat som om myrødelegging i utlandet
og myrødelegging i Norge er to helt forskjellige ting. Riktignok
er det to ulike steder på kloden, men konsekvensene for klima og
miljø og for biologisk mangfold er de samme – selv om det biologiske
mangfoldet selvsagt er annerledes i Malaysia enn det det er i Norge.
Derfor synes jeg det er bra at vi
får på plass den innstrammingen som ligger her. Samtidig har jeg
et spørsmål til statsråden, for dette er jo et typisk eksempel på den
sektoriserte stat. Det er Miljødirektoratet som utreder forbud.
Det er statsråden som har ansvaret for det som handler om regelverket
i plan- og bygningsloven, og det er Finansdepartementet som har
ansvaret for eventuelt å avgiftsbelegge torv. Norske torvprodusenter har
vært på høring hos komiteen og sagt at kjære komité, vi skjønner
at dere er kritiske til bruk av torv – det har vi fått med oss –
på Plantasjen og på andre hagesentre. Men – sier de, og der synes
jeg de har et godt poeng – det kan ikke være sånn at vi gjennom
gradvis å bruke mindre norsk myr bare erstatter denne myren med
utenlandsk myr; da har vi tross alt ikke oppnådd noe som helst for
klimaet på kloden.
Det synes jeg er et godt poeng.
Derfor vil jeg utfordre statsråden, som jeg vet har en bakgrunn
som aktiv tilhenger – og motstander – av skatter og avgifter, og
spørre ham om han vil følge opp. Når han nå gjør denne innstrammingen
på myrsiden og kjenner til de videre debattene som skal være framover,
om myras rolle i Norge og om hvorvidt man skal inngå forbud eller
ikke, kan han da også sørge for å tenke helhetlig rundt dette? Dersom
man nå tar disse skrittene for å gjøre norsk torv mindre tilgjengelig
på det norske markedet, sørger han for at den ikke bare erstattes
av utenlandsk torv, men at man også får en helhetstenkning rundt
dette gjennom eksempelvis å innføre en avgift på plantejord med
høyt torvinnslag? Det var det ene.
Den andre debatten som har gått,
er den som handler om båndlegging til mineralutvinning. Jeg tilhører
dem som er kritiske til at man skal båndlegge store arealer til mineralutvinning
og har vært kritiske til de endringene som gjøres.
Men ellers: Når det gjelder det
som skjer på myr, er en del av det bra. Så er det noe uenighet,
som ulike partier har redegjort for.
Statsråd Jan Tore Sanner [10:04:59]: Jeg vil starte med å
takke energi- og miljøkomiteen for en rask og positiv behandling.
Innstillingen viser at det er bred enighet om flere av lovendringene
som skal sikre effektive planprosesser og gi en enklere saksbehandling.
Vi ønsker levende byer som er gode
å bo og leve i, og levende distrikter. Men samfunnet er i endring,
og da må lovverket gjøre det mulig å tilpasse seg nye tider. Det er
derfor viktig med fleksible regler, og det er gledelig at det nå
er blitt tillatt med tidsbegrenset bruksendring av bygg. Det betyr
f.eks. at tomme butikklokaler kan benyttes til andre formål i en
periode, så lenge dette er innenfor rammen av eksisterende kommunale
planer og plan- og bygningslovens regler for øvrig.
For næringslivet er det viktig med
forutsigbare og effektive plan- og byggesaksprosesser, slik at bedrifter
kan bruke minst mulig ressurser på byråkrati og mer tid på verdiskaping.
Det er behov for mer løsningsorienterte planprosesser, der partene
tidlig blir enige om målet og hvordan man kommer dit, og at alle
involverte aktører bidrar aktivt i samme retning. Jeg er derfor
glad for at Stortinget nå vil vedta lovendringer som skal gjøre
regionalt planforum til en lovpålagt oppgave for alle landets regioner.
Også presiseringen av regelverket
om frister ved endring av byggesøknader og foreslått presisering
av regler om overtredelsesgebyr og forskriftshjemler bidrar til mer
effektive planprosesser. Det samme gjelder presiseringen av reglene
om at avklaring av overvann skal være sikret i et byggeprosjekt.
Det er en utfordring å få god og pålitelig oversikt over ledninger
i grunnen for alle som skal planlegge bygg- og anleggsprosjekter,
og alle som skal gjøre gravearbeid. Dette forsinker og skaper unødvendige
overraskelser i prosjekter. Det er derfor gledelig at det er oppslutning
om forslaget om krav til dokumentasjon av ledninger og infrastruktur
i grunnen. Lovendringene vil gi raskere ferdigstillelse av prosjekter,
enklere koordinering av gravearbeid og færre skader på eksisterende
ledninger og annen infrastruktur i grunnen.
Gjeldende regelverk om konsekvensutredninger
må endres i lys av det reviderte EU-direktivet om miljøkonsekvensutredninger.
Dette reviderte direktivet har til hensikt å klargjøre, oppdatere
og innskjerpe bestemmelser om konsekvensutredninger. Direktivet
innebærer at det må gjøres endringer i plan- og bygningslovens bestemmelser
om overtredelsesgebyr og straff. Samtidig legges det opp til å gjøre
regelverket om konsekvensutredninger enklere og mer fleksibelt.
Regjeringen tar sikte på å iverksette forskrift om konsekvensutredninger
etter plan- og bygningsloven samtidig med at lovendringene trer
i kraft.
La meg bare kort også kommentere
et par spørsmål som er kommet opp i debatten. Det ene knytter seg
til hvem som skal inviteres til det regionale planforumet, og spørsmålet
om åpenhet. Vi ønsker ikke å detaljstyre hvem som skal være med
i det regionale planforumet. Dette mener vi er et spørsmål som bør
vurderes lokalt, ut fra de spørsmålene som skal tas opp. Jeg er
også enig i at spørsmålet om åpenhet er viktig, men vi mener ikke at
plan- og bygningsloven er rette sted å ta opp dette spørsmålet.
Det er spørsmål som mer hører hjemme i kommuneloven, som etter hvert
kommer til behandling i Stortinget.
Jeg er også enig med representanten
Eidsvoll Holmås, som påpeker at spørsmålet om torvuttak er et eksempel på
den sektoriserte stat. Her er det ulike departementer som har et
delansvar. Samtidig er dette også et eksempel på at den sektoriserte
stat klarer å samordne seg, nettopp ved at vi nå følger opp det
som har vært Stortingets ønske i denne saken. Jeg kan forsikre om
at vi tenker helhetlig, og at det er en god samordning mellom departementene.
Så vet representanten at jeg ikke kan forskuttere virkemiddelbruken,
men jeg tar med meg de innspillene som kommer fra komiteen.
Presidenten: Flere
har ikke bedt om ordet til sak nr. 4.
Etter ønske fra helse- og omsorgskomiteen
vil presidenten foreslå at sakene nr. 5 og 6 behandles under ett.
– Det anses vedtatt.
Innstilling
fra helse- og omsorgskomiteen om Endringer i tobakksskadeloven,
strålevernloven og helseberedskapsloven (registrerings- og tilsynsordning
for salg av tobakksvarer mv.) (Innst. 420 L (2016–2017), jf. Prop. 109 L
(2016–2017))
Innstilling
fra helse- og omsorgskomiteen om Representantforslag fra stortingsrepresentantene
Sivert Bjørnstad, Erlend Wiborg, Oskar J. Grimstad og Morten Ørsal Johansen
om å tillate konsum av alkohol under 22 volumprosent i parker (Innst. 399 L (2016–2017),
jf. Dokument 8:105 L (2016–2017))
Presidenten: Etter
ønske fra helse- og omsorgskomiteen vil presidenten foreslå at taletiden
blir begrenset til 3 minutter til hver partigruppe og 3 minutter
til medlemmer av regjeringen.
Videre vil presidenten foreslå at
det ikke blir gitt anledning til replikker, og at de som måtte tegne
seg på talerlisten utover den fordelte taletid, får en taletid på
inntil 3 minutter.
– Det anses vedtatt.
Tove Karoline Knutsen (A) [10:11:12] (ordfører for sak nr.
5): I Prop. 109 L for 2016–2017 foreslår regjeringen å innføre en
registrerings- og tilsynsordning for salg av tobakksvarer og tobakkssurrogater
samt gjøre endringer i strålevernloven og helseberedskapsloven.
Hovedmålet med endringene i tobakksskadeloven
er å hindre salg av tobakksvarer til mindreårige under 18 år. Registreringen
skal gi oversikt over hvilke salgssteder som finnes, og som det
skal føres tilsyn med. Regjeringen legger til grunn at deler av
tilsynet kan samordnes med kommunenes kontroll av salgs- og skjenkebevillinger
etter alkoholloven.
Svært mange av dem som begynner
å røyke og snuse, begynner før de er 17 år. Undersøkelser viser
at aldersgrensen i liten grad overholdes på salgssteder i Norge også
i dag. En artikkel fra 2010 av forskere ved Folkehelseinstituttet
viser at fortsatt kjøper nesten 45 pst. av tobakksbrukerne under
18 år sjøl sine tobakksvarer. Derfor er det en samlet komité som
støtter at det innføres tiltak for å ha bedre kontroll og tilsyn
med at aldersgrensen for salg av tobakksvarer og e-sigaretter overholdes. Det
er enighet om at det trengs en registreringsordning for salg av
tobakksvarer, at det er viktig med god kontroll med at tobakksvarer
ikke selges til mindreårige, og at det må være tydelige reaksjoner
på lovbrudd.
Den rød-grønne regjeringen, Stoltenberg II-regjeringen,
la i 2012 fram Prop. 55 L for 2012–2013, med forslag om å innføre
en bevillingsordning for salg av tobakksvarer, et forslag som ble
vedtatt i Stortinget. En litteraturgjennomgang i forkant viste at
en bevillingsordning for salg av tobakk framsto som et hensiktsmessig
og effektivt virkemiddel for å redusere tilgjengelighet til og dermed
bruk av tobakk blant mindreårige. Arbeiderpartiet vil vise til at
Legeforeningen beklager at Helse- og omsorgsdepartementet ikke går
videre med den tidligere foreslåtte bevillingsordningen framfor
en register- og tilsynsordning. Foreningen har påpekt ved en rekke
anledninger at potensialet for kontroll er mye større enn det man
legger opp til, og foreningen beklager at dette potensialet ikke
tas ut gjennom lovregulering. Vi er enig i Legeforeningens innvending,
sjøl om vi støtter forslaget i proposisjonen om en registreringsordning.
Litt om Statens strålevern, som
var en sjølstendig etat fram til 1. januar 2016. Da ble det gjennomført
en effektivisering av helseforvaltningen, og Strålevernet ble organisert
som en etat i Helsedirektoratet. Det ble ikke den gangen foretatt
noen juridisk vurdering av omorganiseringen, den kom først høsten
2016. Arbeiderpartiet setter noen spørsmålstegn ved hvorvidt omorganiseringen
var godt nok utredet eller forankret, i og med at gjennomgangen
viste at det var vanskelig å forene en fullintegrering av Strålevernet
med internasjonale forpliktelser. Derfor omgjøres dette nå med forslaget
om å gjenopprette Statens strålevern som en sjølstendig etat og
sikre at dette reflekteres i regelverket.
Morten Wold (FrP) [10:14:32]: Her hurtigbehandler vi to saker
i ekspressfart – og 3 minutters taletid er alt man får.
Derfor først: pils i park. Dette
er ikke verdens viktigste sak, men et forslag fra Fremskrittspartiet
for at mennesker som allerede i dag stille og rolig nyter en pils
eller et glass vin i parkanlegg rundt omkring – kanskje fortrinnsvis
i landets større byer – skal slippe å være lovbrytere, noe de faktisk
per nå er, i henhold til alkoholloven § 8-9 første ledd nr. 5.
Mange som søker til parkanleggene,
er studenter, enslige og folk som har relativt begrenset kjøpekraft.
De har ikke bolig med balkong, terrasse eller uteplass. De har ikke
råd til å gjeste uteserveringene langs Karl Johan eller på Aker
brygge, men de vil gjerne nyte den norske sommeren – hvis den melder
sin ankomst. De ønsker fellesskap med venner og kjente, og de forstyrrer
sjelden ro og orden.
Politiet i Oslo beskriver drikking
i parker som et beskjedent problem, og dersom noen skulle bli synlig
beruset eller utagerende, har man lokale politivedtekter og reaksjoner
i straffeloven å støtte seg på. Fremskrittspartiet tror ikke en
slik lovendring vil føre til at mange flere vil konsumere mye mer
alkohol enn det som allerede gjøres i parkanlegg i dag.
Forslaget blir nedstemt – og det
må Fremskrittspartiet akseptere. Men det forhindrer ikke at jeg
synes det er merkelig at flertallet i den lovgivende forsamling
ikke har såpass tiltro til at voksne enkeltindivider klarer å drikke
en pils eller et glass vin i parken om det er lovlig, når de fint
klarer det i dag – når det faktisk er ulovlig.
Dernest registrerings- og tilsynsordning
for tobakksvarer: Det er bra at ordningen som innføres, er betydelig
mindre omfattende, byråkratisk og kostnadskrevende enn bevillingsordningen
fra den rød-grønne regjeringen – vedtatt i Stortinget i 2013, men
ikke iverksatt av dagens regjering.
Når det er sagt, har Fremskrittspartiet
generelt liten tro på at restriksjoner, økt kontroll og mer byråkrati
er veien å gå for å hindre norske forbrukere i å skaffe seg lovlige
varer til eget forbruk. Utfordringen med at personer under 18 år
får kjøpt tobakksprodukter, er alltid til stede, men det illegale
smuglermarkedet er en større utfordring enn kiosker, bensinstasjoner
og butikker når det gjelder dette.
Det er Fremskrittspartiets klare
oppfordring at de avgifter som nødvendigvis vil måtte følge med
en slik registrerings- og tilsynsordning, skal være så lave som
mulig og maksimalt strekke seg til finansiering av drift av ordningen.
Jeg tar med dette opp Fremskrittspartiets
forslag.
Presidenten: Representanten
Morten Wold har tatt opp det forslaget han refererte til.
Olaug V. Bollestad (KrF) [10:17:16]: Kristelig Folkeparti
kommer til å votere for regjeringens forslag til endringer i Prop. 109 L
for 2016–2017, og vi vil votere imot representantforslaget fra Fremskrittspartiet
om endringer i alkoholloven.
Kristelig Folkeparti er for tiltak
som gjør at færre unge begynner med tobakk. Derfor stemte vi for
bevillingsordningen våren 2013. Det ble gjort et vedtak som vi mener
burde vært iverksatt. De mest effektive virkemidler bør tas i bruk
for å forhindre røykestart blant mindreårige. Vi stemmer imidlertid
for proposisjonen i dag, og så vil vi følge utviklingen nøye for
å se om denne ordningen virker som forutsatt, for røyk er en av
de største helseutfordringene vi har, og unge bør ikke begynne å røyke.
Det er veldig mye som kunne vært
sagt om forslaget om endringer i alkoholloven. Det aller viktigste
jeg vil peke på, er behovet for alkoholfrie soner i landet vårt
og hensynet til barn og unge. Det er ikke mer eksponering for alkohol
våre unger ønsker seg og trenger – tvert imot. Derfor er vi glade
for at stortingsflertallet ikke vedtar dette forslaget.
Nei, det er ikke ett glass vin i
det deilige sommerværet, som beskrives i forslaget, som er utfordringen.
Igjen kommer vi tilbake til det som er kjernen i den store avstanden
mellom Fremskrittspartiets og Kristelig Folkepartis alkoholpolitikk.
Kristelig Folkeparti mener at det er positivt og nødvendig med noen
begrensninger for alle av oss, av hensyn til noen få. Det er et
solidaritetsprinsipp for vår del, og vi tror at det gir et bedre
samfunn, ikke minst for barn og unge, som i dag virkelig ikke trenger
mer alkohol rundt seg.
Tone Wilhelmsen Trøen (H) [10:19:47]: Jeg skal bruke min
korte taletid til å forklare hvilke grunner det er til at Høyre
ikke støtter Fremskrittspartiets forslag, som de selv mener ikke
er den viktigste saken i verden, altså pils i park.
For det første har vi sammen med
Fremskrittspartiet en regjeringsplattform og en samarbeidsavtale
for inneværende stortingsperiode som har nedfelt at hovedlinjene
i norsk alkoholpolitikk skal ligge fast. Noen vil hevde at litt
alkohol i parken på en varm sommerdag ikke rokker ved disse hovedlinjene,
men et generelt unntak fra alkohollovens forbud, som gjelder for
hele landet, vil nok kunne anses å være en stor endring i alkohollovens system.
For det andre vedtok vårt landsmøte
i mars at vi i neste stortingsperiode skal jobbe for å tillate nettopp
pils i park. Pils har jo sjelden en alkoholprosent opp mot 22 volumprosent,
og slik sett går forslaget fra Fremskrittsparti-representantene
betydelig lenger enn det Høyres landsmøte vedtok.
For det tredje har vi en relativt
streng alkoholpolitikk i Norge, noe som nok også bidrar til at vi
har et av de laveste forbrukene av alkoholholdige drikker i Europa. For
helsepolitikere i vår komité er det en rangering å være stolt av.
Men det er også viktig at våre alkoholpolitiske virkemidler stadig
utfordres av ESA. Det er viktig at vi i Norge forvalter vår alkoholpolitikk
slik at vi ikke svekker vår troverdighet overfor ESA og EFTA-domstolen.
Disse tre begrunnelsene har noe
ulik vekt og karakter, men er allikevel for oss i Høyre viktige
å ta hensyn til dersom en skal vedta endringer på dette lovområdet.
Vi er i utgangspunktet ikke motvillige til å se nærmere på enkelte
av de spørsmålene som blir reist av Fremskrittspartiet i denne saken,
men vi er opptatt av at eventuelle lovendringer skal treffe på riktig
måte, og at de ikke får utilsiktede konsekvenser. Denne saken må
utredes og ut på høring fordi den reiser mange praktiske spørsmål
– f.eks. om hva en park er – og lovtekniske og ressursmessige utfordringer.
Høyre støtter derfor ikke forslaget om en rask lovendring uten forutgående
utredning og høring nå.
Ketil Kjenseth (V) [10:22:17]: Når det gjelder tobakkslovgivningen,
støtter Venstre regjeringas forslag til regulering. Vi er glade
for at vi har en effektiv regulering og bruker minst mulig ressurser
på det.
Så til Fremskrittspartiets forslag
om alkohol i park, som jeg vil bruke min taletid på. Venstre er
tilhenger av å åpne for å tillate å nyte medbrakt øl og vin i parker
og på strender. Men vår modell innebærer at vi må ha en regulering
av dette, og at den må legges til kommunene. Vi kan ikke tillate
et frislipp av alkohol i parker og på andre offentlige steder, som
torg eller strender. Blant annet handler det om å kunne sikre alkoholfrie
soner, og tidspunkter på døgnet også, som hensyntar særlig områder der
barn og barnefamilier ferdes mye. Det er ikke alle parkanlegg som
egner seg for å nyte alkohol i. Venstre vil derfor oppfordre regjeringa
til å foreta en utredning av hvordan det kan legges til rette for
at lokale myndigheter kan få adgang til å regulere parkområder hvor
det kan tillates å nyte medbrakt alkohol. Vi foreslår at man starter
med en utredning og noen forsøk, med sikte på å åpne for alkohol
i gruppe 1, dvs. inntil 4,7 pst. styrke, i praksis såkalt pils i
park.
Venstre mener det er mulig å gjøre
tilpasninger og revideringer i alkoholloven § 4, om kommunale skjenkebevillinger,
og i § 8-9, serverings- og drikkeforbud, hvor parker er omtalt i
punkt 5 – å gi en type bevilling knyttet til dette formålet og også
en bevilling knyttet til en person, en virksomhet eller et organ
som stilles til ansvar for området i den tidsperioden bevillingen
gjelder.
Når det gjelder pils i park, har
det også noen praktiske og ikke minst miljømessige sider. Øl inntil
4,7 pst. volum er i dag på pantbar emballasje. Det gir mindre potensial
for forsøpling og reduserer faren for knuste glass og flasker. Så
man bør starte med det og gjøre forsøk, for det er mange hensyn
å ta knyttet til dette.
Statsråd Bent Høie [10:24:48]: Røyking er fortsatt den viktigste
enkeltårsaken til sykdom og for tidlig død i Norge. Flertallet av
dem som røyker og snuser, begynner før de er 18 år, så jeg mener
det er helt avgjørende at vi forhindrer at nye generasjoner begynner
å bruke tobakk.
Derfor er det gledelig at Stortinget
i dag vil vedta forslaget om å innføre en registrerings- og tilsynsordning for
salg av tobakksvarer og tobakkssurrogater, herunder e-sigaretter.
Jeg er opptatt av at ordningen ikke blir for byråkratisk og omfattende.
Ved at vi går bort fra den vedtatte, men ikke ikraftsatte, bevillingsordningen,
vil både tilsynsmyndighetene og næringen få betydelig mindre arbeid
og utgifter, ikke minst fordi det ikke blir noen søknads- og godkjenningsprosess
med tilhørende krav om politiattest og annen dokumentasjon. Også
for kommunene vil merarbeidet bli betydelig redusert ved at de ikke
skal vurdere, innvilge eller avslå søknader.
Gjennom denne ordningen vil alt
salg som skjer i Norge, bli registrert, og det blir mulig å reagere
mot lovbrudd. Det vil bli ført tilsyn med at salgsleddene overholder
aldersgrensen, oppstillingsforbudet og reklameforbudet. Selv om
direktoratet tidligere har hatt mulighet til å føre tilsyn med f.eks.
reklameforbudet, vil det nå bli et systematisk, stedlig tilsyn med
salget.
I alkoholpolitikken må vi balansere
hensynet til å verne tredjeparten mot hensynet til personers frihet.
Alkohol medfører store alkoholskader for både individ og samfunn,
og det er åpenbart at alkohol må være en regulert vare. Hovedlinjene
i alkoholpolitikken ligger fast. Dersom en skal endre politikken
på det punktet som representantforslaget tar opp, er det en rekke
spørsmål som bør utredes.
For det første: Gir begrepet «park»
den beste avgrensningen? Hvordan definerer vi i så fall en park?
Skal det alltid være lov å drikke i parker, eller bør kommunene kunne
bestemme dette selv? Skal det kunne gjøres unntak for visse arrangementer
eller dager? Ønsker man at det også skal drikkes i parker på 17. mai?
Hvordan bør en utforme reglene slik at en balanserer hensynet til
barnefamilier som ønsker en dag i parken uten å forholde seg til
alkohol, mot hensynet til enkelte som ønsker å nyte alkohol i en
park?
For det andre: Forslagsstillerne
ønsker å avgrense drikking av alkohol til drikke som inneholder
mindre enn 22 volumprosent alkohol. Er dette en god avgrensning?
Forslaget inneholder ingen argumenter verken for eller imot akkurat
denne avgrensningen. Jeg mener at fordeler og ulemper må identifiseres
på dette området.
Det tredje punktet er at man må
utrede forholdet knyttet til bestemmelser om ro og orden og kontroll-
og ressursmessige utfordringer for politiet. Dersom det blir lovlig
å drikke alkohol på offentlig sted, vil dette politisk og lovteknisk
måtte avgrenses mot atferd som strider mot bestemmelsene om ro og
orden. I kjølvannet av en drøfting rundt grensesnitt for lovlig
og ulovlig drikking vil man også måtte stille nærmere spørsmål knyttet
til rammer og prioriteringer for politiet.
Min konklusjon er at jeg vil fraråde
at det foretas en lovendring som tillater konsum av alkohol i park,
uten en nærmere utredning og uten at man har gått grundig inn i
konsekvensene før man vurderer en eventuell regulering på dette
området.
Sivert Bjørnstad (FrP) [10:28:14]: «I helgen var tusenvis
av kriminelle løs i Norges parker. De satt i parken og drakk øl
eller tok seg et glass vin. I dag er dette forbudt. Det må det bli
en slutt på», sa Torbjørn Røe Isaksen, daværende Unge Høyre-leder
til VG Nett 3. mai 2007, og han fortsatte:
«Loven som forbyr alkohol i parker
er en sovende og gammeldags lov, som stempler vanlige folk som kriminelle.
Når folk flest er lovbrytere, så er det loven og ikke folk det er
noe feil med.»
Jeg kunne egentlig ha avsluttet
mitt innlegg her, for Røe Isaksen oppsummerer denne saken på en
glimrende måte. Det er akkurat dette det handler om.
Når man hører en del av innleggene
i dag, og dem som er blitt holdt eller skrevet i samfunnsdebatten
de siste par månedene, skulle man tro at dette var en helt ny og
nærmest uforklarlig situasjon som har oppstått i norske parker.
Det kan jeg avkrefte. Dette har foregått i årtier og kommer til
å fortsette i årtier framover, uavhengig av hva Stortinget måtte
mene i dag eller i framtiden – i Frognerparken i Oslo, i Nordnesparken
i Bergen og på Marinen i Trondheim, og det skulle ikke forundre meg
om det også skjer i helseministerens hjemby.
Grunnen til at det så å si aldri
får oppmerksomhet i media, bortsett fra når noen av oss fremmer
forslag om saken, er at det går utrolig bra. Det funker, rett og
slett. Folk klarer faktisk å ta seg en øl eller et glass vin uten
å lage kvalm, uten at barn blir forstyrret, og uten å forstyrre
den alminnelige fred og orden.
Man kan alltids si at dette går
så greit fra før, hvorfor skal man begynne å tukle med det når det
fungerer i praksis? Jo, det er fordi dette er et mer interessant
spørsmål prinsipielt enn rent praktisk. Skal virkelig alle som ellers
opptrer som lovlydige borgere, per definisjon bli kriminelle av
at de nyter alkohol uten å være til last for en eneste av sine medborgere?
Jeg mener nei. Dette forslaget handler ikke om et frislipp. Det
handler om en kontrollert oppmykning, en oppmykning som er en tilpasning
til praksis og hva realitetene er i dag.
Representanten Olaug V. Bollestad
sa til Aftenposten 10. april at «i utgangspunktet er det besnærende
å kunne drikke en kald øl i en solvarm park». Aldri tidligere har
hun vært nærmere et æresmedlemskap i Fremskrittspartiet, men hun
fortsatte videre:
«Når vi er kritiske, er det fordi
vi mener det bør være noen åpne plasser som er alkoholfrie.»
Jeg er enig i alt dette, men jeg
tror ikke folk i hopetall vil trekke til parkene for å drikke seg
snydens. Dessuten gjelder forslaget tross alt bare parker, ikke
alle andre åpne plasser som er alkoholfrie.
Kjersti Toppe (Sp) [10:31:37]: Vi behandlar to forslag til
lovendring – eit forslag frå regjeringa og eit forslag frå eitt
av regjeringspartia. Det er ein litt spesiell situasjon.
Når det gjeld endring i tobakksskadelova,
som er fremja av ei samla regjering, kjem Senterpartiet til å støtta
det forslaget. Vi var skuffa da den nye regjeringa i 2013 la forslaget
om ei bevillingsordning i ein skuff og det ikkje skjedde noko på
fire år. Sånn sett skulle denne lovsaka ha kome lenge før. Vi støttar
forslaget om registrerings- og tilsynsordning for sal av tobakksvarer.
Det viktigaste er at vi får eit system som gjer at vi kan hindra
det store salet til mindreårige. Dei fleste som begynner med tobakk,
er under 18 år, og vi har fram til no ikkje hatt særlege tiltak
frå myndigheitene si side for å regulera og førebyggja akkurat dette.
Til det andre forslaget til lovendring,
som vert fremja av regjeringspartiet Framstegspartiet, sa representanten Wold
at det ikkje var den viktigaste saka i verda. Likevel fremjar dei
ei sak mot sin eigen helseminister, mot avtala dei har med samarbeidspartia,
og har ein ganske varierande argumentasjon for å gjera det – utanom
at dei vil at det skal vera lovleg å drikka pils i parkar. Høgre
vil ikkje ha ei rask lovendring. Dei vil kanskje ha ei litt meir sakte
lovendring, slik at det først kan greiast ut kva ein park er, kva
volumprosent vi snakkar om, og kor mykje politiressursar som må
brukast til dette. Det er få i desse partia som snakkar om det som
eigentleg er saka: Kva vil vi med dei alkoholfrie sonene i Noreg?
Meiner vi det er heilt greitt at ein går inn og tillèt drikking
på offentleg areal fordi det er ein park? Eller meiner vi at vi
faktisk må hegna om dei alkoholfrie sonene?
Eg meiner forslaget er eit slag
mot det som har vore ein viktig grunnpilar i den norske alkoholpolitikken, nemleg
dei alkoholfrie sonene. Det er no under press. Eg registrerer med
glede at det er eit stort fleirtal mot forslaget frå Framstegspartiet,
men ut frå det som er sagt frå talarstolen, vil både Venstre, som
snakkar om ei slags pilotordning og ambulerande skjenkebevilling
for park, og Høgre vurdera det i neste periode. Denne saka kjem vi
nok dessverre tilbake til.
Marit Nybakk hadde her overtatt
presidentplassen.
Tove Karoline Knutsen (A) [10:35:01]: Bare en kort kommentar
til Prop. 109 L.
Da Arbeiderpartiet og den rød-grønne
regjeringen gikk inn for en bevillingsordning i 2013, var det fordi flertallet
av høringsinstansene anbefalte det. Det er litt vanskelig å se at
det skal være en mye mer byråkratisk ordning enn en registrerings-
og tilsynsordning, men for Arbeiderpartiet er det viktigste at den
ordningen man velger, fungerer. Derfor går vi inn for en registrerings-
og tilsynsordning og støtter proposisjonen. Vi ber også i merknadene
om at man følger utviklingen nøye og evaluerer at dette fungerer
etter hensikten.
Til Dokument 8:105 L er det representanten
Freddy de Ruiter fra Arbeiderpartiet som er saksordfører. Han har
permisjon i dag, så jeg skal holde Arbeiderpartiets og saksordførerens
innlegg.
Norsk lovgivning krever at det skal
være bevillingsplikt for å drikke eller servere alkohol på offentlig
sted. Det er kommunene som kan gi slik bevilling, som da må gjelde
for et nærmere definert område. Det er heldigvis brei politisk enighet
om de alkoholpolitiske hovedlinjene vi har i landet. Det forslaget
som Fremskrittspartiet fremmer, om å tillate konsum av alkohol under 22 volumprosent
i parker, bryter med denne politikken og vil helt klart kunne ha
negative konsekvenser.
Det er en allmenn oppfatning at
norsk alkoholpolitikk er vellykket fordi vi har en tydelig styring,
vi har regulering og kontroll, som igjen er viktig for å understøtte gode
holdninger og verdier når det gjelder alkoholbruk. Å tillate bruk
av alkohol i parker vil utfordre dette på en uheldig måte. Et generelt
unntak fra alkoholloven for hele landet vil også innebære ganske
store endringer i dagens lovverk. Norge har, takket være sin restriktive
alkoholpolitikk, lavt forbruk av alkohol sammenliknet med andre
europeiske land. Det er også slik at vår alkohollovgivning vil kunne
utfordres av ESA, som også tidligere representanter har vært oppe
her og sagt. Derfor må vi forvalte alkoholpolitikken slik at vi
ivaretar vår troverdighet internasjonalt og kan forsvare monopolet og
andre ordninger overfor ESA og EFTA-domstolen.
Arbeiderpartiet mener at Fremskrittspartiets
forslag innebærer en unødvendig og uønsket liberalisering, og at
forslaget dessuten vil kunne være vanskelig å håndtere fra myndighetene
og politiets side. Vi mener forslaget framstår som lite gjennomtenkt,
uten at man har sett på konsekvensene. Parker og andre friområder
skal kunne oppleves trygge for alle, og ikke minst for barn og familier.
Det er også et poeng at de som sliter med alkoholproblemer, kanskje
kan slippe å forholde seg til drikkende mennesker i enda større
grad enn i dag.
På bakgrunn av dette, og ikke minst
av hensyn til den gode alkoholpolitikken Norge har, vil ikke Arbeiderpartiet
støtte dette forslaget fra Fremskrittspartiet.
Presidenten: Flere
har ikke bedt om ordet til sakene nr. 5 og 6.
Innstilling
fra næringskomiteen om Endringer i konsesjonsloven, jordloven og
odelsloven mv. (konsesjonsplikt, odlingsjord, priskontroll, deling
og driveplikt mv.) (Innst.
427 L (2016–2017), jf. Prop. 92 L (2016–2017))
Presidenten: Etter
ønske fra næringskomiteen vil presidenten foreslå at taletiden blir
begrenset til 5 minutter til hver partigruppe og 5 minutter til
medlemmer av regjeringen.
Presidenten vil videre foreslå at
det – innenfor den fordelte taletid – blir gitt anledning til inntil
tre replikker med svar etter partienes hovedtalere og inntil seks replikker
med svar etter innlegg fra medlemmer av regjeringen, og at de som
måtte tegne seg på talerlisten utover den fordelte taletid, får
en taletid på inntil 3 minutter.
– Det anses vedtatt.
Morten Ørsal Johansen (FrP) [10:39:36] (ordfører for saken):
Det er jo god kutyme at saksordføreren benytter anledningen til
å takke for et godt, konstruktivt og ryddig samarbeid. Jeg vil i
hvert fall takke komiteen for samarbeidet i denne saken.
Dette er en sak som vi har jobbet
med i lang tid, og i dag skal vi i denne salen avgjøre viktige rammebetingelser
for eiendomspolitikken i landbruket. Saken som vi skal behandle,
har stor betydning for dette landets bønder med hensyn til liberaliseringer,
forenklinger, muligheter og utfordringer. Og som det står i dagens utgave
av Nationen, er dette helt riktig en merkedag for norsk jord- og
skogbruk.
Jeg var saksordfører også i forrige
runde der vi behandlet forslag om å endre konsesjonsloven for landbrukseiendommer.
Den gangen fikk regjeringen en rekke bestillinger fra denne salen.
Proposisjonen som blir fremmet i denne runden, mener jeg svarer
veldig godt på de anmodningsvedtakene som da ble gjort. De fleste forslagene
som kommer fram nå, er en oppfølging av Stortingets anmodningsvedtak
i forbindelse med behandlingen av Innst. 153 L for 2015–2016, om
endringer i konsesjonsloven og tvangsfullbyrdelsesloven. I proposisjonen
behandles også et anmodningsvedtak fattet ved behandlingen av Innst.
56 S for 2015–2016 fra næringskomiteen, om nasjonal jordvernstrategi,
der regjeringen i vedtak II bokstav g blir bedt om å «fremme forslag
i regelverket slik at jordloven gjelder for omdisponert dyrka mark
inntil den dyrka marka faktisk er bygd ned».
Regjeringen har i sin plattform
lagt til grunn at den bl.a. gjennom mindre byråkrati og forenkling
av lover og regler vil gi enkeltmennesker større frihet til å styre sine
egne liv. Regjeringen har videre understreket at eiendomsretten
er en grunnleggende rettighet, og at en skal styrke bondens rett
til fritt å disponere sin egen eiendom. Som et ledd i dette arbeidet
foreslår departementet endringer i både delingsbestemmelsen og drivepliktbestemmelsen
i jordloven. For å sikre effektiv betalingsoppfølging av feilutbetalte
statlige midler til jordbruksforetak foreslår departementet endringer
i jordlovens bestemmelse om tilskudd.
For Fremskrittspartiet er den private
eiendomsretten en avgjørende rettighet, og vi mener – og har alltid
ment – at bondens rett til å kunne disponere i større grad over sin
egen eiendom er en grunnleggende rettighet for at landbruket skal
utvikle seg på linje med andre næringer. I et mer åpent og krevende
marked mener vi det er avgjørende at vi arbeider for å avregulere
jordbrukets rammebetingelser til fordel for større næringsfrihet
for den enkelte bonden. Jeg er glad for at regjeringen deler mye av
disse ambisjonene. Proposisjonen legger nettopp opp til at bonden
skal kunne bestemme mer over seg selv og sin egen eiendom.
Etter at vi nå har behandlet denne
saken, får vi endelig modernisert lovverket lite grann. Konsesjonsloven har
i mange sammenhenger virket konkurransehemmende, redusert investeringslysten
og gitt en uheldig eiendomsstruktur. Jeg er derfor glad for at vi
etter flere år med denne saken på pulten nå endelig kan si at vi
er kommet et stykke på vei i å modernisere lovverket i tråd med
det landbruket vi har i dag. Jeg er derfor veldig glad for at det
i dag ser ut til å bli flertall for å øke arealgrensen for konsesjon
fra 25 til 35 dekar dyrket mark. Dette er et viktig tiltak for utvikling
og vekst, og det er bra at vi nå endelig lytter til næringen og
vil drive mer lønnsomt i landbruket.
Rene skogeiendommer blir også nå,
ser det ut for, unntatt priskontroll, og jeg vil takke Venstre for
at de i hvert fall i dette støtter regjeringens forslag. Det er
viktig at lovverket skiller godt mellom jord og skog, og dette vedtaket
vil være et viktig steg i den retningen. Denne liberaliseringen
vil medføre at flere passive skogeiere vil selge til folk som vil
drive skogen. Dermed får industrien mer trevirke å jobbe med, og
dette er viktig med hensyn til verdiskaping og arbeidsplasser. Derfor
har dette landets skogeiere all grunn til å juble i dag.
Så, til slutt, vil jeg takke komiteen
for samarbeidet i saken. Den har minnet meg på noe veldig viktig
– at det å jobbe som stortingsrepresentant er spennende og utfordrende,
og at én ting er helt sikkert: Ingen ting er avklart før ting er
avklart.
Presidenten: Presidenten
tror at representanten skal ta opp forslag.
Morten Ørsal Johansen (FrP) [10:44:16]: Jeg fremmer de forslagene
som Fremskrittspartiet står bak i denne saken.
Presidenten: Da
har representanten Morten Ørsal Johansen tatt opp de forslagene
han refererte til.
Det blir replikkordskifte.
Knut Storberget (A) [10:44:45]: Jeg er nok litt mer tilbakeholden
i jubelen herfra, både på grunn av innholdet i denne saken og på
grunn av den prosessen som har vært. Således er det ikke noen merkedag
– det er i så fall en trist merkedag.
På side 15 i proposisjonen framgår
det at Regelrådet mener at høringsgrunnlaget i denne saken er ikke
mindre enn et brudd på utredningsinstruksen. Vi vet samtidig at
det har kommet et nytt forslag nærmest over bordet i komiteen som
skal frita for konsesjon når det gjelder skogbrukseiendommer opp
til 3 000 dekar, og i dag tidlig ble vi kjent med at Venstre fremmer
forslag – når det gjelder det som skulle danne flertallet for regjeringa –
hvor man faktisk krever mer utredning. Så mitt spørsmål til saksordføreren
er: Er saksordføreren komfortabel med det grunnlagsmaterialet som
foreligger for så dramatiske og så betydningsfulle forslag for eiendomsstrukturen
i Norge?
Morten Ørsal Johansen (FrP) [10:45:42]: Saksordføreren føler
at denne saken har vært gjennomarbeidet og godt utredet. At prosessen
som har foregått i forbindelse med behandlingen av saken, også kanskje
har vært en smule ustrukturert, skal saksordføreren være helt enig
i, men utover det synes jeg saken er godt utredet. Vi gjør noen
viktige grep i forbindelse med å kunne utvikle norsk landbruk, og
det er jeg særdeles godt fornøyd med.
Geir Pollestad (Sp) [10:46:25]: Eg er einig i det som representanten
Storberget seier om prosessen, og i innstillinga ser me at Høgre
og Framstegspartiet har eit forslag om at skogeigedomar under 3 000
dekar ikkje skal vera omfatta av konsesjonslova i det heile. Dette
er altså eit forslag som Høgre og Framstegspartiet har valt ikkje
å ta inn i høyringa, dette er eit forslag som Høgre og Framstegspartiet
ikkje har lagt inn i proposisjonen. Så då lurar eg på: Kva er bakgrunnen
for at Høgre og Framstegspartiet i innspurten av stortingsbehandlinga plutseleg
fann på at skogeigedomar under 3 000 dekar ikkje skulle vera omfatta
av konsesjonslova?
Morten Ørsal Johansen (FrP) [10:47:17]: Det er nå en pleier
å takke for spørsmålet – det gjør jeg ikke! Det er jo sånn at når
vi behandler saker, er det noen som har et samarbeid gjennom behandlingen,
og vi prøver å komme til enighet. Dette var et av de forslagene
som ble diskutert under de samtalene som vi har hatt med andre partier,
og som det nå viser seg at det allikevel ikke er flertall for. Det
er et forslag som kom fram under behandlingen, og som vi mener var
et godt forslag, men som vi dessverre ikke ble enige om.
Geir Pollestad (Sp) [10:47:54]: Eg takkar for svaret, sjølv
om eg kanskje ikkje vart heilt klok på det, for eg vil anta at det
naturlege hadde vore at Høgre og Framstegspartiet la inn dei sakene
som dei var opptekne av, i proposisjonen, og så fekk ein forhandla
seg ned i Stortinget. Men er det slik at det er andre parti i prosessen som
har kravd at dette forslaget på 3 000 dekar skal inn?
Morten Ørsal Johansen (FrP) [10:48:24]: Jeg kan bare vise
til mitt forrige svar, om at vi har hatt samtaler med andre partier
når det gjelder dette, og vi har diskutert mange løsninger, der
dette kunne være en løsning. Men nå er innstillingen lagt fram med
forslagene fra proposisjonen, og vi er fornøyd med det.
Presidenten: Replikkordskiftet
er omme.
Pål Farstad (V) [10:49:11]: Når vi i dag behandler endringer
i konsesjonsloven, jordloven og odelsloven, er det avslutningen
på en sak som mer eller mindre har fulgt oss på Stortinget i hele
denne perioden. Når en mindretallsregjering fremmer saker, er det
ikke alltid gitt at de vil få flertall. Slik er det også i denne
saken, at de ikke vil få flertall for alle forslag.
Til denne saken fremmer jeg på vegne
av Venstre to løse forslag til vedtak, som jeg håper Stortinget
vil støtte. Det er forslag nr. 8:
«Stortinget ber regjeringen utrede
forslaget om å frita skog- og utmarkseiendommer fra konsesjonsloven
som sådan, fritak knyttet til arealgrenser som for eksempel 3 000
dekar, og samtidig utrede en heving av 500 dekargrensen på produktiv
skog i konsesjonsloven.»
Og forslag nr. 9:
«Stortinget ber regjeringen utrede
konsekvensen av en videre liberalisering av konsesjonsplikten utover
de lovmessige endringer som nå vedtas for rene skogeiendommer.»
Disse forslagene fremmes på bakgrunn
av at regjeringspartiene har fremmet et forslag om konsesjonsfrihet
på skogeiendommer på under 3 000 dekar. Vi støtter ikke dette forslaget,
men vi ønsker å vurdere det når det foreligger en utredning av konsekvensene
av å innføre en slik bestemmelse. Vi ønsker også å se dette opp
mot konsekvensen av å fjerne konsesjonsplikten helt på rene skogeiendommer
og en harmonisering av dagens arealgrense på skog sett mot den justering
som Stortinget i dag foretar på konsesjonspliktig jordbruksareal.
Vi ønsker mer kunnskap. Og for ordens skyld: Vi ønsker å fjerne
priskontrollen på rene skogeiendommer.
Venstre støtter også forslaget om
heving av arealet for konsesjonsplikt fra 25 dekar til 35 dekar
jord. Vi mener dette er en moderat heving, som gir bedre tilpasning
til dagens jordbruksstruktur. Denne hevingen vil ikke gjelde det
store flertall av eiendommer, som er unntatt fra søknad om konsesjon
siden de selges eller overdras til nærstående og odelsberettigede.
Derfor omfatter således lovens virkeområder en mindre andel av jord-
og skogbrukseiendommer som omsettes.
Boplikten for både konsesjonspliktige
eiendommer og ikke-konsesjonspliktige eiendommer er hjemlet i konsesjonsloven,
og derfor er dette også et argument for ikke å ha ytterligere økning
av arealgrensen. Venstre er derfor komfortable med en grense på
35 dekar og mener dette ivaretar godt alle hensyn.
Når det gjelder andre forslag,
ønsker Venstre å avvikle odelsloven. Det er derfor uproblematisk
for oss å heve arealkravet til odelseiendommer. Det er også naturlig
at arealgrensene i odelsloven samsvarer med arealkravet når det
gjelder konsesjonspliktig jordbrukseiendom.
Venstre er særdeles opptatt av jordvern.
Dyrket jord er en ressurs som det er viktig å ta vare på. Det gjøres
best ved å dyrke og ivareta den. Det er derfor behov for juridiske
virkemidler som ivaretar driveplikten og sørger for at det er sanksjonsmuligheter
hvis jord blir lagt brakk.
Venstre er opptatt av at skogen
drives i rasjonelle enheter. Landbruket og skogen er en viktig del
av det grønne skiftet vi må gjennom. Det er derfor viktig at vi
har en eiendomsstruktur og et eierskap som gjør at vi får best mulig
utnyttelse av den biomassen som blir produsert. Fjerning av priskontroll
på rene skogeiendommer vil forhåpentligvis bidra til dette. Denne
endringen er også ønsket av skogeierorganisasjonene. Derfor er vi
med på noen av de endringene som gjelder rene skogeiendommer, og
er tydelige på at vi ser forskjellig på jord og skog.
Fraskilling av tomter inntil 2 dekar
ønsker Venstre overført til regionalt nivå. Dette fremmer vi i forslag
nr. 7, som jeg herved tar opp.
For øvrig viser jeg til teksten
og tar også opp de forannevnte forslagene, nr. 8 og 9.
Presidenten: Representanten
Pål Farstad har tatt opp de forslagene han refererte til.
Det blir replikkordskifte.
Knut Storberget (A) [10:53:57]: Noen ganger blir jeg litt
i tvil om hva Venstre egentlig mener – også i denne saken.
Det bes nå om en ny utredning knyttet
til forslaget om skogeiendommer opptil 3 000 dekar, forstår jeg, samtidig
som man også ber om utredning knyttet til liberalisering generelt.
Nå har vi jobbet med denne saken
i to–tre år i Stortinget. Venstre er støtteparti til regjeringa
og har kunnet be om utredning hver dag, hvis de ønsket det. Vi har
behandlet saken i komiteen, hvor forslag om ytterligere utredning
av disse forslagene ikke har kommet, så det står ikke i innstillinga.
Først i dag tidlig dukker dette opp. Hva er årsaken til at Venstre
ikke har valgt å be sine samarbeidspartnere, Høyre og Fremskrittspartiet
og regjeringa, om å utrede dette før?
Pål Farstad (V) [10:55:00]: Da forslaget ble presentert,
om de 3 000 dekar, som det blir vist til her, var Venstre ikke med
på det, som kjent. Det framkommer av innstillingen. Så har vi diskutert
hvorvidt dette er fornuftig å være med på eller ikke, og vi landet
på en vurdering om at dette må utredes nærmere. Vi må innhente mer
kunnskap fordi det som var presentert, ikke var tilstrekkelig for
oss.
Knut Storberget (A) [10:55:45]: Mitt anliggende er å få litt
grep på hva Venstre faktisk vil i et så viktig eiendomsspørsmål
og et så viktig politisk spørsmål. Jeg registrerer at det er det
ikke mulig å få grep på. Det er litt trist, all den tid Venstre
sitter på vippen i så viktige saker. Venstre og representanten Farstad
kjenner sikkert Venstres stolte historie knyttet til konsesjonslovgivning
fra Gunnar Knudsens tid, hvor man virkelig slo ring om denne typen
regelsett for å sikre det lokale eierskapet og for egentlig å sikre
mye av fundamentet for det Norge vi har i dag. Bekymrer det ikke
representanten Farstad at man nå er i ferd med å be regjeringa om
å liberalisere og fjerne ytterligere dette lovverket, når vi ser
at så mange gårdsbruk og så mange skogsbruk er i ferd med å falle
ut av hele ordningen? Bekymrer det ikke Venstres representant at
man her svikter sin tradisjon?
Pål Farstad (V) [10:56:48]: Det som jeg føler vi tar ansvaret
for, er å be om at dette blir utredet. Vi har vurdert saken, men
ber altså nå om en utredning, basert på det som undertegnede var
inne på i hovedinnlegget. Det bør da være en bra nyhet med tanke
på det som representanten Storberget forfekter her i salen. For
min del er dette et spørsmål om å få mer kunnskap og få vite mer,
fordi vi ønsker å ta de grepene som kan være fornuftige for å få
mer fart på driften av skogen.
Geir Pollestad (Sp) [10:57:48]: Eg registrerer at når det
gjeld forslaget om konsesjonsfridom for skogeigedomar opp til 3 000
dekar, er Venstre veldig oppteke av kunnskap. Men dei endringane
som dei har varsla at dei vil stemma for, gjer dei utan å køyra
ein ordinær lovprosess på det. Me har hatt ei høyring som Regelrådet
var svært kritisk til, for dei sa at forslaga var mangelfullt utgreidde.
Me har ein situasjon i dag der Kristeleg Folkeparti, Arbeidarpartiet,
SV og Senterpartiet føreslår ein lovprosess knytt til eigedomslovgjeving.
Venstre ligg ikkje inne i den saka.
Det verkar som om Venstre no har
erstatta kunnskap med ideologi, og det gjer meg veldig, veldig bekymra. Mitt
spørsmål er: Kva for behov er det ein skal dekkja med å heva grensa
for eigedomar som må ha konsesjon, frå 25 til 35 dekar?
Pål Farstad (V) [10:58:46]: Først til Regelrådet. Vi har også
merket oss Regelrådets innvendinger. Vi har drøftet om det var tilstrekkelig
for at vi ikke skulle ta saken videre, men fant ut at det var tilstrekkelig
for at vi ønsket å behandle den.
Når det gjelder økningen fra 25
til 35 dekar, mener vi at det er en harmonisering av utviklingen
som skjer i landbruket. Det er ikke så lenge siden det ble økt til
25 dekar, og det var gode argumenter fra flere hold og på begge
sider her på Stortinget for den økningen. Så det å øke dette fra
25 til 35 dekar er noe som Venstre står godt inne for, med hensyn
til både programmet vårt og det vi har forfektet.
Presidenten: Replikkordskiftet
er omme.
Knut Storberget (A) [11:00:11]: Jeg tror jeg skal starte
der replikken sluttet. Dette er usedvanlig viktig lovgivning i Norge.
Når vi snakker om utvikling av jord og skog, snakker vi ofte om
budsjett, vi snakker om importvern, og vi kan snakke om marked,
men eiendomsregelen har selvfølgelig stor betydning i Norge. Arbeiderpartiet
er av den oppfatning at en av grunnene til at man på mange måter
har lyktes så godt og har den produktivitetsutviklingen man har,
og at man har de frynsegodene av norsk landbruks- og skogpolitikk
som vi har sett i Norge over år, og som vi ikke ser i våre nærmeste
naboland – sunn og god mat, en forholdsvis desentralisert bosetting
og en matproduksjon og en produktivitet som øker – er at man har
klart å holde på en veldig differensiert eierstruktur, og at den
er lokalt forankret.
Mange av representanten Pål Farstads
tidligere partifeller og Venstres forfedre, men også representanter
for andre partier, som sloss igjennom disse konsesjonslovene, var
nettopp opptatt av hvordan de skulle sikre det lokale eierskapet,
og hvordan man skulle beskytte seg, slik at det ikke er rene kapitalinteresser,
ofte med andre interesser enn det å dyrke jord og foredle skog,
som kommer inn og overtar disse bærekraftige og fornybare ressursene.
Så må jeg stille spørsmålet: Er den problemstillingen blitt mindre
aktuell med årene? Nei, og det er to grunner til det:
For det første vet vi at kapitalen
samler seg opp rundt færre personer. Vi vet den er blitt global,
og vi vet samtidig at behovet for å utnytte disse bærekraftige ressursene
lokalt er større enn noen gang, med tanke på de matutfordringene
og klimautfordringene vi står overfor – det å skape bærekraft av
måten vi lever på. Så hensynet bak konsesjonsloven er faktisk mer
aktuelt enn noen gang, både med tanke på et differensiert eierskap
og med tanke på bl.a. de globale klimautfordringene vi står overfor.
Det er derfor jeg stusser slik over at det er Venstre som på mange
måter blir eksponenten for å liberalisere et lovverk vi faktisk
trenger mer av.
Fra Arbeiderpartiets side har vi
også sagt at vi ser at enkelte deler av dette lovverket selvfølgelig
må være åpent for justeringer. Men å ta denne typen sprang, som man
nærmest blir invitert til over bordet, f.eks. når det gjelder skogeiendommer
opp mot 3 000 dekar, er uhensiktsmessig, både med tanke på hva dette
lovverket er ment å tjene, og saksbehandlingsmessig.
Skal vi sikre en jevn fordeling,
et lokalt eierskap og aktiv drift og forhindre at aktører kommer
inn på dette området med andre hensyn og andre formål, er vi nødt til
å ha eiendomsregler som fungerer, og som ivaretar dette. Det rare
er jo at de som driver ute, ser dette, og at mange av dem som eier,
ikke ønsker disse endringene – de som kunne fått rask vinning ved
at priskontrollen fjernes og konsesjonsmuligheter elimineres.
Jeg vil i dette innlegget også advare
veldig sterkt imot at man rokker ved denne typen lovverk med denne
typen saksbehandling. Jeg er i så måte enig med saksordføreren fra
Fremskrittspartiet i at dette har vært ustrukturert. Det er en mild
beskrivelse. I proposisjonen siteres det fra et regelråd som antyder,
ganske klart, at mye av forarbeidet til dette arbeidet er i strid
med utredningsinstruksen. Det er alvorlige saker.
Dessuten har ikke prosessen i komiteen
gjort dette noe bedre – hvor vi nærmest over bordet fikk et forslag om
veldig viktige størrelser, og i dag tidlig fikk et nytt forslag
om ny utredning. Man skulle jo kunne tilkjennegi, med all tydelighet,
at dette ikke er bra nok.
Derfor vil Arbeiderpartiet fremme
forslag – jeg tar opp forslagene som vi står sammen med andre om
– om å sende denne saken tilbake til regjeringa og om å sikre at
denne typen endringer, små og store, må undergis en bredere vurdering,
helst gjennom en norsk offentlig utredning, som nettopp ivaretar
og undersøker de hensynene som må tas før man går for en endring.
Det fortjener dette sakskomplekset mer enn noen gang.
Presidenten: Representanten
Knut Storberget har tatt opp de forslagene han refererte til.
Det blir replikkordskifte.
Ove Trellevik (H) [11:05:28]: Jordbruket har sine støtteordningar,
sitt importvern og sine reglar, mens skognæringa er mykje meir internasjonalt
basert, har ein meir internasjonal konkurranse og er på den måten ikkje
like godt skjerma som jordbruket. Men det er jo slik at skogen byr
på mange gode industrimoglegheiter, og vi har laga både ein eigen
bioøkonomistrategi og andre meldingar som viser at det er eit stort
potensial for skognæringa. Dagens regelverk hindrar eigentleg – ikkje
berre eigentleg, men i veldig stor grad – ei effektiv og rasjonell
utnytting av skogen, og det hindrar ei industriell utvikling, som
òg er påpeikt i ulike meldingar og i ulike strategiar.
Mitt spørsmål er kvifor Arbeidarpartiet
berre lyttar til landbruket og ikkje til skognæringa når det gjeld skognæringa
sine rammevilkår, som skal bidra til å skapa vekst og utvikling
i industrien.
Knut Storberget (A) [11:06:30]: Det er litt rart å høre at
man bare lytter til landbruket. Som en som er oppvokst i en skogfamilie,
og med aktiv skogdrift rundt meg i 50 år, føler jeg at jeg i hvert
fall har fått innspill om skogbruk.
Og som jeg sa i mitt innlegg: Det
er litt underlig å oppleve at de som er i næringen og har skoen
på, ikke skriker etter disse endringene, enten man er en liten eller
stor en skogeier. Jeg er overbevist om at hvis man skal kunne klare
å foredle mer av tømmerstokken i Norge, og også forbedre arronderingen
av skogteigene rundt omkring – for det trengs – er ikke dette riktig
medisin. Det er ikke dette som må til, og det er der jeg mener regjeringspartiene
bommer. Jeg mener snarere tvert imot at mange av disse regelendringene
faktisk vil kunne bidra til at det blir verre å få solgt eiendommer,
og at det må til både jordskifteordninger og skattemessige incentiver,
som Arbeiderpartiet også har slåss for, for at vi skal få bedre arrondering.
Ove Trellevik (H) [11:07:41]: Eg tvilar ikkje på at du har
god kontakt med delar av skogindustrien og skognæringa når du sjølv
kjem frå ein familie som driv med skog. Men industrien påpeikar
jo – og det gjer for så vidt òg organisasjonane til skognæringa
– at dette er ei stor utfordring for å utvikla skognæringa i takt
med behovet til industrien.
Mitt spørsmål blir då: Korleis ønskjer
eigentleg Arbeidarpartiet at skognæringa skal få utvikla seg, når
ein skal imøtekoma behovet til industrien? Det er ingen forslag
frå Arbeidarpartiet om dette. Du hevdar at de vil gjera det på ein
annan måte, men det kjem jo ikkje fram. Kva vil de, og kva for alternativ
har de?
Presidenten: Presidenten
vil bemerke at all tale skal gå via presidenten.
Knut Storberget (A) [11:08:35]: Det er helt åpenbart for
oss, og som jeg sa i mitt forrige svar, ligger ikke svaret på de
store utfordringene som norsk skogforedling står i, i konsesjonslovgivningen.
Det er jeg helt overbevist om. Det er derfor vi har det standpunktet
vi har til de forslag til endringer i konsesjonsloven som nå skisseres.
Når det gjelder det å foredle mer
i Norge, vil jeg vise til bl.a. behandlingen av skogmeldingen. Vi
hadde en rekke forslag knyttet til dette – som jeg mener er veldig
viktig, og hvor regjeringa ikke har grepet sjansen – både inn mot
kapitalsituasjonen, hvor man har mye å gjøre, og inn mot forskning
og utvikling. Og vi har tiltak knyttet til infrastruktur, som er
avgjort viktig. Jeg mener også at hvis man skal ha en annen type
eiendomsstruktur, er man nødt til å satse mer på et aktivt jordskifte
og skattemessige incentiver, og der har ikke akkurat regjeringa vist
noen særlig iver etter å gjøre noe, f.eks. i den gevinstbeskatningsrunden
vi hadde sist.
Morten Ørsal Johansen (FrP) [11:09:52]: Representanten Storberget
sier at vi skal utnytte ressursene i skogen – og konkluderer med
det helt motsatte. Men det får han stå inne for selv. Han sier også
at vi skal lytte til næringen, og han sier at næringen skriker ikke
etter endringer. Norskog, en av de største skogorganisasjonene,
har skreket høyt og lenge. Hvor høyt og lenge skal de egentlig skrike
før Arbeiderpartiet og Storberget reagerer?
Knut Storberget (A) [11:10:27]: Jeg har hele tiden oppfattet
Norskog som en veldig konstruktiv medspiller knyttet til tiltak
for å fordele mer av skogen. Jeg har opplevd Norskog nettopp som
en aktør som ikke legger alle eggene sine i den kurven som er knyttet
til konsesjonslovgivning. Jeg er klar over at de har et annet standpunkt
enn Arbeiderpartiet når det gjelder dette, men en skal ikke gå langt
utenfor også Norskog-miljø før en opplever at iveren etter å forandre
konsesjonslovgivningen ikke er på samme høyde.
Og så er jeg overbevist om – det
er et politisk spørsmål og i så måte et politisk svar – at uansett
hvor mye organisasjoner og politikere fra Høyre og Fremskrittspartiet
skriker etter endringer her, ser det ikke ut som om man får gjennomslag
for det. Det får vi trøste oss med.
De tiltak som må til for å foredle
mer av skogen, ligger etter Arbeiderpartiets oppfatning et helt
annet sted enn i norsk konsesjonslovgivning.
Presidenten: Replikkordskiftet
er omme.
Gunnar Gundersen (H) [11:11:45]: Det er en svært viktig og
prinsipiell sak vi diskuterer i dag. Det dreier seg om utnyttelsen
av ressursgrunnlaget i distriktene, og hvordan det gjøres best mulig.
Som saksordføreren sa, er eiendomsreguleringene
i landbruket meget sterke inngrep i den enkeltes råderett over egen
eiendom. Man legger seg altså opp i hvem man skal selge til, og
til hvilken pris man eventuelt skal selge – som noen eksempler.
Det er meget sterke inngrep, som må ha positive effekter knyttet
til seg om de skal kunne forsvares, for de svekker eierens investeringsevne
og risikovilje. Det har vært et tydelig oppslag i Nationen om at
det blir dyrere finansiering. Og det fryser fast en eiendomsstruktur
ute i Distrikts-Norge. Alt sammen virker altså aktivitetsdempende.
Da synes jeg det er forunderlig
at fokuset i debatten stort sett er på at det kanskje blir vanskeligere
å komme seg inn og få kjøpt eiendom, når man faktisk egentlig ser at
det ikke omsettes eiendom som går utenfor familien – for i dag er
det nesten umulig å komme inn i næringen for andre enn dem som er
i familie med tidligere eiere. Det er også en hemsko.
Jord- og skogbruk er to vidt forskjellige
næringer. Jordbruk er beskyttet innenfor et importvern og får store
overføringer fra staten. Jeg kan se at der er det mange grunner
for at man har en konsesjonslov som begrenser bl.a. prisutviklingen
på eiendom, sånn at ikke statlige subsidier går rett over i økte
verdier. Det kan være en grei forklaring. Men skogbruket, som er
en internasjonalt orientert næring, som lever ute i markeder uten noen
beskyttelse, og som får svært lite næringsoverføring, belaster man
altså med de samme begrensningene som i jordbruket. Det er meg helt
uforståelig at Stortinget alltid lytter til dem som skal ha beskyttelse,
og ikke utvikler næringsgrunnlag sånn at man satser på de næringene
som faktisk lever der ute i verden.
Vi vet at skogressursene er underutnyttet.
Spørsmålet er om vi har råd til å fortsette med det. Vi går glipp
av arbeidsplasser, verdiskaping og aktivitet – særlig ute i distriktene.
Når Storberget snakker om at han mener vi skal ha mer av dette,
snakker han imot en hel verdikjede. Det er kanskje ikke så rart,
for det var under de rød-grønne vi gikk fra å være nettoimportør
til å bli nettoeksportør av tømmer. Vi bare eksporterer verdiskapingspotensialet
til Sverige, og det skjønner jeg at han vil ha enda mer av. Det
er også ganske bemerkelsesverdig.
For min del tror jeg vi er nødt
til å fokusere på eiendomsstruktur og på å få omsetning i eiendom.
Det er da det virkelig blir aktivitet. Distrikts-Norge har ikke
lenger råd til å sitte og se på en ressurs som er i ferd med å råtne ned,
og som da heller ikke vil gjøre det vi snakker om som en viktig
jobb, nemlig på klimasiden.
Til vårt mindretallsforslag, som
også har vært oppe i replikkrunden: Det er klart at det var et forslag
som var skreddersydd for at Venstre skulle bli dratt med inn i en ytterligere
oppløsning av konsesjonsbestemmelsene. Når jeg nå hører i replikkrunden
at Venstre er for at man skal ha fullt konsesjonsfritak på rene
skogeiendommer, er jeg faktisk ganske enig med Storberget i at det
er helt utrolig at ikke vi har hørt noe om det før. Saken har faktisk
ligget til behandling i tre år – den startet egentlig med landbruksminister
Sylvi Listhaug – og vårt primærstandpunkt har vært kjent lenge.
I Høyres program og i Fremskrittspartiets program er det ganske
tydelig at man ønsker full oppløsning av reguleringene på eiendomsrettssiden
i skogbruket. Hadde vi fått et signal om at det var ønsket, hadde
vi utredet dette i tre år og hatt ganske gode svar.
Men når det er sagt, mener jeg at
fullt fritak for priskontroll er et betydelig steg i riktig retning.
Jeg håper at det kan bidra til å få fart på en ressurs som nasjonen Norge
ikke har råd til å la stå sånn som den gjør i dag, uten å skape
betydelig mer aktivitet i Distrikts-Norge. Og det er faktisk vårt
mål med å styre politikken.
Presidenten: Det
blir replikkordskifte.
Odd Omland (A) [11:16:44]: Regjeringens forslag til endringer
av konsesjonsloven er dramatiske og har store konsekvenser, som
mange i dag mener at man ikke ser rekkevidden av. I fylker som Finnmark,
Troms, Hordaland, Nordland og Agder vil faktisk mellom 70 og 80 pst.
av eiendommene være uten odel og boplikt. Det er noe som har store
konsekvenser for bosettingen og vil medføre sentralisering.
Så hører man her av Gundersens innlegg
at hensikten er å få til mer omsetning og bedre arrondering. Ser
ikke representanten at det er andre virkemidler som må til for å
få til en større omsetning og bedre arrondering – eksempelvis gevinstbeskatning
og jordskifte?
Gunnar Gundersen (H) [11:17:46]: Jo, det er klart at det
kan være andre tiltak som også kunne bidra. Men det dramatiske er
at vi, som jeg sa, på skogsiden er på tur til å få en ressurs som
ikke utnyttes på langt nær i forhold til det som er potensialet.
Jeg kan ikke verifisere hvor mange bruk i hvert fylke som går under
grensen, men det jeg noterte meg, er at i høringssvarene ble det sagt
at på Møre er 50 pst. av landbruksarealet nå leiejord. Hvor mange
bruk står tomme? Vi har hørt at det er opp imot 30–40 pst. av brukene
som står tomme rundt omkring, særlig når man kommer langt unna de aktive
arbeidsmarkedsregionene. Så jeg ville fokusert på at vi har helt
andre utfordringer, som jo er store, men det viktige er at vi må
ha fokus på hvordan vi holder dette i drift, og hvordan vi får dem
som ønsker å satse på næringen, inn i næringen. Og våre grep har
vist seg at rekrutteringen er bedre nå enn den var under de rød-grønne.
Odd Omland (A) [11:18:48]: Mener representanten Gundersen
at endringer i denne loven vil medføre at man får færre bruk rundt
i distriktene som vil være bosatt? Her ser man vel heller at når
det blir fritak for konsesjon og boplikt, er det andre interesser
som vil rå, sånn som kapitalsterke interesser og kanskje sågar utenlandske
interesser. Vil ikke det bare medføre at brukene blir stående tomme,
at bosettingen i distriktene blir skadelidende og det blir sentralisering?
Gunnar Gundersen (H) [11:19:29]: Som jeg sa i sted: Jeg mener
at problemet er at brukene står tomme i dag. Og de forfaller. Spørsmålet
er om vi kanskje kunne fått eiere som faktisk holdt dem ved like,
pusset opp og brukte dem. Vi bør i hvert fall diskutere det som
er problemet i dag, og det er at brukene står tomme i stor grad,
og de forfaller. Det gir et dårlig inntrykk av Distrikts-Norge.
Jeg kjører oppover Østerdalen i ganske så grisgrendte strøk ganske
ofte, og det er begredelig å se hvor mange bruk som bare står og
forfaller. De blir ikke brukt som feriested engang. Kanskje vi kunne
ha fått inn eiere som i hvert fall brukte dem som feriested. Det ville
etter min mening vært et framskritt i forhold til bare å ha dem
stående tomme og forfalle.
Geir Pollestad (Sp) [11:20:27]: Eg er trygg på at eg og representanten
Gunnar Gundersen er einige om at skog er ein viktig nasjonal ressurs.
Ein annan viktig nasjonal ressurs me har i Noreg, er småkraft. Denne
er ikkje underlagd noka konsesjonslovgjeving, og det me ser no,
er at småkrafta vert seld ut av landet.
Når me no høyrer at representanten
Gundersen og Høgre ønskjer ei full liberalisering av eigedomslovverket
for skogbruket, er det ei moglegheit for at det òg kan skje med
skogeigedomane våre.
Men berre eit verdispørsmål til
representanten Gundersen og Høgre: Er det eit mål for Høgre å sikra
norsk eigarskap til norsk skog?
Gunnar Gundersen (H) [11:21:18]: Ja, det er det et enkelt
svar på: Det er det selvfølgelig. Det er jo noe av grunnen til at
vi har fokus på bl.a. å senke formuesskatten: å ikke diskriminere
norsk eierskap, slik de rød-grønne gjør. Den verste måten å håndtere
norsk eierskap på er å gi dem et blylodd rundt livet, for så å sprinte
og skulle konkurrere med internasjonalt eierskap. Så det er klart
at det å beholde det lokale eierskap er særdeles viktig for oss.
Når det gjelder småkraft, observerer
jeg at det har vært en enorm satsing der ute av lokale eiere. Jeg
kan ikke verifisere om det nå selges ut, men det har i hvert fall
vært en betydelig satsing på lokalt eierskap og lokal utvikling,
som har kommet distriktene til gode. Hvis noen har utfordringer
og selger utenlands, vil jo det bety at de antakelig også redder
seg selv fra en konkurs, f.eks. Det kan være spesielle eksempler,
men i det store og hele ønsker vi det lokale eierskapet og den lokale
satsingen velkommen.
Presidenten: Replikkordskiftet
er omme.
Line Henriette Hjemdal (KrF) [11:22:39]: Det knytter seg
langsiktige og sentrale samfunnsinteresser til eierskap og forvaltning
av jord og skog. Kristelig Folkeparti mener at samfunnet skal ha
kontroll og innflytelse på eierskap og omsetning av landbrukseiendommer. Eiendomspolitikken
i Norge skal etter vårt syn bygge på den private eiendomsretten
og et individuelt forvaltningsansvar.
Prosessen som har ført fram til
dagens debatt, har vart i mange år og viser med all tydelighet at
eiendomspolitikk ikke er noe «walk in the park». Vi er ikke fornøyd
med forslagene fra regjeringen, men merker oss godt arbeid i departement
og direktorat, at der er det gjort faglig tilrettelegging av spørsmålene
vi i dag debatterer. Men jeg finner ikke så mange gode broer fra
de faglige analysene over til mange av de politiske forslagene fra
regjeringen. Derfor er det også lite støtte å hente for regjeringen
fra Kristelig Folkeparti i denne saken.
En av observasjonene som gjør meg
bekymret, er økningen av leiejord. Vi kan slå fast at det i de siste
25 årene har utviklet seg et stort gap mellom eiendoms- og foretaksstrukturen
i jordbruket. Andelen leiejord er høy i hele landet.
Et vel så alvorlig problem, slik
jeg ser det, er at altfor mye av jordbruksarealet er i ferd med
å gå ut av drift. Jordlovens bestemmelser om driveplikt er etter
min mening det viktigste verktøyet for å sikre drift av all jord
og dermed holde areal i hevd og sikre aktive bønder tilgang på jord.
Jeg er glad for at hele komiteen slutter seg til dette. Driveplikten
gjelder all jord og i hele eiertiden. Oppfølgingen av driveplikten
ligger til kommunene, og jeg mener de må få flere sanksjonsmuligheter
for å håndheve denne grunnleggende plikten som en del av eiendomsretten
til jordbruksareal i Norge.
Jeg er opptatt av at bøndene ikke
skal ligge våkne om natten fordi de ikke er sikre på om leid jord
kan inngå i et langsiktig grunnlag for investeringer og rekruttering. Leieavtaler
må derfor være langsiktige og skriftlige. Videre må incentivene
til salg av tilleggsjord styrkes. Jeg savner respons fra regjeringen
på forslaget fra arbeidsgruppen som vurderte leiejordsproblematikken
i 2015, og som pekte på skatt som et effektivt verktøy for salg
av tilleggsjord. Jeg har tro på dette virkemiddelet.
Kristelig Folkeparti slutter sterkt
opp om jordlovens funksjon for å sikre gode og framtidsrettede løsninger for
eiendomsutformingen. Jordlovens regler for deling av eiendom skal
derfor alltid gjelde, også for salg av tilleggsjord.
Forslaget om endringer i arealgrense
for konsesjonsplikt er etter min mening dårlig begrunnet. Konsesjonsloven
har viktige funksjoner for å sikre bosetting og en sunn prisdannelse
på landbrukseiendom. Jeg vil advare mot å undergrave autoriteten
til dette reguleringsverktøyet ved å begrense virkeområdene i så
stor grad som det nå legges opp til. I deler av landet vil store
deler av landbruksarealet falle inn under de foreslåtte unntakene
for konsesjonsplikt. Jeg kan heller ikke se et eneste gangbart argument
for at dette forslaget vil redusere leiejordsandelen.
Kristelig Folkeparti støtter heller
ikke forslaget om unntak for konsesjon i de tilfeller der kjøper
leier eiendom. Dette er et unødvendig forslag, slik vi ser det,
for eksisterende lovverk og praktisering av det legger allerede
til rette for salg av tilleggsjord når det kan oppnås gode driftsløsninger,
og når prisen avspeiler eiendommenes avkastningsverdi, drevet som
landbruk.
Det beste kan bli det godes fiende.
Jeg minner meg selv på det, på at all regulering og inngrep i den
private eiendomsretten skal ha et veldig godt formål. Når det gjelder
priskontroll på rene skogeiendommer, har jeg vært i tvil. Skogbruket
lever under andre markedsbetingelser enn jordbruket og kjennetegnes
av langsiktige investeringer og sjelden høsting. Skogbruket har
heller ikke hatt en slik utvikling i foretaksstrukturen som jordbruket.
Priskontroll er heller ikke et egnet verktøy for å sikre et spredt
og lokalt eierskap til skogressursene. Slike hensyn ligger til andre
funksjoner i konsesjonsbehandlingen.
På den annen side er det meste av
skogarealet i landet hovedsakelig gårdsskog. Dette utgjør, sammen
med innmark og beite, næringsgrunnlaget for de fleste gårdsbrukene
våre. Kristelig Folkeparti kan derfor ikke støtte endringene i regelverket
som kan innebære en risiko for at et nytt prisnivå for rene skogeiendommer
kan smitte over på gårdsskog, og dermed på alminnelig landbrukseiendom.
En slik tilnærming tilsier at man må være ytterst varsom med endringer
i priskontrollen på rene skogeiendommer. Kristelig Folkeparti vil
derfor ikke støtte forslaget om å unnta rene skogeiendommer fra
priskontroll ved konsesjonsbehandling.
Presidenten: Representanten
skal trolig ta opp forslag.
Line Henriette Hjemdal (KrF) [11:27:43]: Ja, jeg tar opp
forslag nr. 6.
Presidenten: Da
har representanten Line Henriette Hjemdal tatt opp det forslaget
hun refererte til.
Det blir replikkordskifte.
Odd Omland (A) [11:28:02]: Kristelig Folkeparti var med på
de fleste anmodningsvedtakene om en utgreiing og en liberalisering
av konsesjonsloven. Nå ser vi av innstillingen at i all hovedsak
støtter Kristelig Folkeparti ikke de endringene som er foreslått.
Jeg ønsker å spørre: Hva er det som er årsaken til og begrunnelsen
for det – selv om representanten var inne på noe av det i sitt innlegg?
Line Henriette Hjemdal (KrF) [11:28:34]: Jeg takker for replikken.
Om noe har jeg vært i tvil, og det
sier jeg også helt eksplisitt i innlegget. Det gjelder rene skogeiendommer.
For Kristelig Folkeparti er det
en avveining mellom den private eiendomsretten og samfunnets utvikling.
Å finne den balansegangen har undertegnede og Kristelig Folkeparti
brukt mye tid på. Vi opplever nå at vi har funnet en riktig balanse.
Eiendomslovgivningen har stor betydning for landbruket vårt. Derfor
har vi brukt tid. Vi har bedt om utredninger, vi har jobbet – og
har nå landet på en riktig og langsiktig lovgivning på dette feltet.
Geir Pollestad (Sp) [11:29:34]: Spørsmålet mitt skal ikkje
vera komplisert. Spørsmålet mitt er: Meiner Kristeleg Folkeparti
at endringar i ei så viktig lov som konsesjonslova bør skje på bakgrunn
av ein ordinær lovprosess?
Line Henriette Hjemdal (KrF) [11:29:54]: Ja, det mener Kristelig
Folkeparti og undertegnede. Denne saken hadde en veldig spesiell
inngang ved at vi begynte med den etter at en statsråd sendte ut
brev til kommunene om oppheving av priskontrollen. Så har vi fått
hele saken derfra – vi skriver vel ca. november 2013, hvis jeg husker
rett. Derfor har vi også ment at det burde vært en helhetlig gjennomgang.
Jeg er helt sikker på at også representanten
Pollestad vet at vi i Kristelig Folkeparti ønsket å se jordbrukspolitikk,
landbrukspolitikk og eiendomspolitikk sammen i en egen stortingsmelding.
Det har vi ikke klart å få flertall for. Nå behandler vi dette litt
stykkevis og delt, men en helhetlig tankerekke her hadde vært viktig.
Presidenten: Replikkordskiftet
er omme.
Geir Pollestad (Sp) [11:31:01] (leiar i komiteen): Eg vil
starta med å takka saksordføraren for iallfall å ha forsøkt å få
til ei ryddig innstilling. Det trur eg ikkje komiteen har lykkast
med. Det ansvaret skal ikkje saksordføraren bera.
Saksordføraren sa i innlegget sitt
at dette er ei viktig sak for bøndene. Nei, det er ikkje berre ei
viktig sak for bøndene. Det er fyrst og fremst ei viktig sak for
Noreg. Det handlar om kven som skal ha eigedomsretten til jord og
skog i Noreg i framtida. Historisk er konsesjonslova ei svært viktig
lov, som har bidrege til at me i Noreg har eit spreitt og lokalt
eigarskap, at me har nasjonal kontroll med ressursane.
Det som har vore viktig for Senterpartiet,
har vore korleis me kan sikra norsk eigarskap, lokalt eigarskap, og
korleis me kan sikra sjølveigande bønder. Dette har òg vore fundamentet
for eigedomslovgjevinga vår, og det er viktig å halda fast ved.
Men no – med eit fleirtal som består
av Høgre, Framstegspartiet og Venstre – verkar det som om spørsmålet meir
er: Korleis kan me liberalisera lovgjevinga mest mogleg?
Representanten Farstad greidde,
på spørsmålet mitt om heving av konsesjonsgrensa frå 25 til 35 dekar,
å koma med grunngjevinga at det er ei harmonisering av utviklinga.
Ein skulle forventa at eit parti som var med på så omfattande endringar
som det Venstre er med på i denne saka, hadde greidd å grunngje
standpunkta sine betre enn at det er ei harmonisering av utviklinga.
Eg har fått mange førespurnader
om denne saka. Dei har ikkje kome frå ungdom som vil inn i næringa,
og som seier at konsesjonslova hindrar dei. Nei, dei har kome frå
utbyggjarar, dei har kome frå eigedomsmeklarar som lurer på om dei
må selja ein eigedom som gardsbruk til ein nabo eller eit eller
anna, eller om dei kan selja han som fritidseigedom og ta ut eit
stort potensial. Det er dei som er interesserte – det er kapitalinteressene som
bankar på døra.
Eg har full respekt for det Høgre
og Framstegspartiet har gjort i denne saka. Eg veit at Høgre og
Framstegspartiet ønskjer eit anna system. Eg veit at dei ønskjer
å ha vekk konsesjonslova. Dei ønskjer liberalisering. Det som undrar
meg, er måten Venstre har opptredd på, der ein utan ein vanleg lovprosess
gjer ganske store endringar som me ikkje veit konsekvensen av, bl.a.
fritaket frå priskontroll på dei reine skogeigedomane. Me veit ikkje
kva smitteeffekt dette har for dei kombinerte skog- og jordeigedomane,
korleis dette kan brukast av kreative advokatar til å unngå lova.
Konsesjonslova er som ein ballong.
No har ein stukke eit hòl i den ballongen. Om det hòlet er stort
eller lite, er ganske uvesentleg. Konsekvensane vert så nokolunde dei
same.
Denne saka har ei veldig spesiell
historie, som starta med forslaget frå Listhaug om å oppheva priskontrollen, det
famøse brevet og fleire rundar i kontrollkomiteen. Så hadde Høgre,
Framstegspartiet, Kristeleg Folkeparti og Venstre skrivetime i Stortinget
og laga ei bestilling. Enkelte av bestillingane var så langt utanfor
at sjølv ikkje Framstegsparti-statsråden såg nokon grunn til å følgja
dei opp. Dette er ein heit kandidat til å verta alle dårlege prosessars
mor, og innspurten som me har sett i salen i dag, reduserer ikkje
sjansane til å vinna den prisen.
Vasskrafta vår er eit godt eksempel.
På den store vasskrafta har me konsesjonslovgjeving – ho er i nasjonalt eige.
Når det gjeld småkrafta, er det rett at det vart investeringar –
der er det fritak frå konsesjon. Men når det buttar litt imot, kva
skjer då? Svære nasjonale ressursar vert selde ut av landet. Det
er det Senterpartiet ønskjer å unngå skal skje med jord- og skogeigedomane.
Difor går me mot dei endringane som er føreslått.
Det som undrar meg, er at når me
har fremja eit forslag om å få ei brei utgreiing for å sjå på korleis
me kan få ned leigejorddelen, for å sjå på korleis me kan hindra
at dødsbu sit med dette, korleis me kan få opp omsetnaden, då greier
ikkje fleirtalet å støtta det, for ei slik utgreiing ønskjer ein
ikkje. Det er ingen tvil om kvifor: Når ein skal liberalisera samfunnet,
står kunnskapen i vegen.
Presidenten: Det
blir replikkordskifte.
Ingunn Foss (H) [11:36:19]: Jeg har registrert at Senterpartiet
både i innstillingen og i media har uttrykt frykt for at endringene
i konsesjonsloven vil øke omfanget av jordbruksareal som går ut
av drift. Som representanten Pollestad helt sikkert er klar over,
er det ikke konsesjonsloven som pålegger driveplikten, det er det jordloven
som gjør. At vi skal opprettholde driveplikten, er det bred politisk
enighet om. Dette vedtaket vil ikke endre på det. Skal eiendommer
brukes til annet enn jordbruk, styres det i kommunene i henhold
til jordloven og plan- og bygningsloven.
Mitt spørsmål til Senterpartiet
er om de ikke stoler på lokale myndigheter i slike saker.
Geir Pollestad (Sp) [11:37:05]: Senterpartiet er svært oppteke
av at det skal vera næringsverksemd, og at det skal bu folk i heile
landet. Ein av dei tinga me har kritisert, er at fleirtalet har
gjort konsesjonslova om til den lova som har skulda for alt: Det
er konsesjonslova som har skulda for at det er 30 000 tomme jordbrukseigedomar
i Noreg, det er konsesjonslova som har skulda for at det er lite
omsetning av eigedomar i Noreg, det er konsesjonslova som har skulda
for at dødsbu sit på skogar lenge. Det er sjølvsagt ikkje rett.
Buplikta er viktig – og viktig utover driveplikta – for buplikta
sikrar nasjonalt eigarskap til dei store eigedomane, nettopp fordi ein
ikkje kan sitja som eit aksjefond eller eit investeringsfond og
eiga jord og skog i Noreg. Difor er ho viktig. Driveplikta er viktig,
men driveplikta er langt frå tilstrekkeleg. Det er difor me har
dette standpunktet i denne saka.
Morten Ørsal Johansen (FrP) [11:38:19]: Den 3. februar 2016
sto det å lese i Nationen at norske skogeiere jubler over forslag
om priskontroll.
Senterpartiet skriver i sitt program:
«I dag er treforedlingsindustrien
inne i en svært krevende fase. Mange bedrifter er nedlagt, mange
er truet, og næringen må omstille seg.»
Og videre:
«Staten må tilrettelegge disse nye
nødvendige rammebetingelsene for at vi skal sikre et framtidsrettet skogbruk.»
Likevel går Senterpartiet mot forslaget
om å unnta priskontroll på rene skogeiendommer, selv om næringen
har etterspurt dette entydig til fordel for verdiskaping og arbeidsplasser
og at skogressursene skal brukes. Hvordan forklarer representanten
denne selvmotsigelsen?
Geir Pollestad (Sp) [11:39:07]: For oss handlar dette om
å sikra norsk eigarskap til den norske skogen og dei norske jordareala.
Senterpartiet har føreslått ei rekkje
ting som Framstegspartiet ikkje har støtta oss i, og som eg trur
ville hatt langt større betydning for å sikra vekst og utvikling
i den norske skogindustrien, bl.a. eit grønt investeringsfond. Me
er positive til utbygging av skogsbilvegar. Me gjekk, i motsetning
til Framstegspartiet, imot å verna 10 pst. av skogen i Noreg, så
det å knyta det så direkte er me kritiske til.
Så vil representanten Ørsal Johansen
ha merka seg at Senterpartiet ikkje er imot endringar i lova, men
me er imot ideologisk motiverte endringar. Dersom ein hadde køyrt
ein full lovprosess og me hadde visst konsekvensane, kunne Senterpartiet
vore med og diskutert justeringar i lovgjevinga. Det eg fryktar
ved å gjera endringar i skoglovgjevinga no, er først og fremst overslagsverknadene
på dei kombinerte jord- og skogbrukseigedomane.
Presidenten: Replikkordskiftet
er omme.
Torgeir Knag Fylkesnes (SV) [11:40:30]: Blir dette forslaget
vedtatt, vil talet på konsesjonspliktige eigedomar bli redusert
med 3 pst., frå 129 500 til 125 700 – ifølgje SSB. Talet på eigedomar
med buplikt vil bli redusert med heile 15 pst., frå 83 000 til 70 000.
Det vil gi ein enorm auke i talet på eigedomar utan priskontroll
og buplikt. Utslaga frå fylke til fylke er store. På Vestlandet og
i Nord-Noreg vil utslaga vere kolossale, her vil ein til slutt sitje
igjen med at rundt 70–80 pst. av eigedomane er utanfor priskontroll
og buplikt. Kvifor?
Tidlegare erfaringar viser at mange
av eigedomane med busetnad og i sjølvstendig drift før arealgrensene blir
heva, blir fritidseigedomar når neste generasjon overtar. Denne
tendensen er sterkast i område som før endringa allereie har utfordringar
med busetnad. I sentrale område blir ikkje eigedomane fråflytta,
men prisane aukar og bidreg til at det blir vanskelegare å kjøpe
tilleggsjord for naboar som har aktiv landbruksdrift.
Heving av arealgrensene vil difor
gjere det vanskelegare, ikkje enklare, å kjøpe tilleggsjord i område
der jordbruket allereie slit, særleg i Nord-Noreg, på Vestlandet
og på Agder, Sørlandet.
Når gardsbruka i ein region ikkje
kan skaffe nødvendig tilleggsareal til ein forsvarleg pris, blir
driftsgrunnlaget for usikkert til at det blir investert i vidare
drift. Dette aukar i sin tur talet på nedleggingar. Etter kvart
får ein overskot på leigejord, slik at stadig meir areal blir rekna om
marginalt og går ut av bruk.
Summen av dette er gjengroing av
jordbruksareal. Det kan ein sjå av rapport nr. 7/2015 frå Landbruksdirektoratet
– at 9,1 pst. av den fulldyrka jorda som var i drift i 1999, gjekk
ut av drift i løpet av perioden fram til 2014. Denne delen vil mest
sannsynleg auke raskare enn i dag ved at ein hevar arealgrensene
for buplikt og priskontroll. Så konsekvensane her er dramatiske.
Vidare meiner fleirtalet at dette
er nødvendig for å utvikle norsk skogindustri. Men effekten av dette
forslaget er at prisane på skogeigedomane aukar. Det er visst også hensikta,
kan det verke som. I Sverige, der ein har gjennomført ei deregulering,
såg ein at snittprisen auka betrakteleg. Dessutan vil fjerning av
priskontroll på skog auke den negative arealutviklinga vi allereie
har i norsk jordbruk, spesielt i område med småbruk: Sørlandet, Vestlandet,
Nord-Noreg – fordi det rett og slett vil bli meir lønsamt å selje
eigedom til jakt-, fiske- og fritidsføremål utan priskontroll enn
å selje utmarkseigedom med jordbruksareal med priskontroll. Går
det ut over utmarka, går det ut over innmarka, og det vil vere ein drivar
for at det gror ytterlegare igjen.
På toppen av det heile ønskjer Høgre
og Framstegspartiet å unnta skog- og utmarkseigedomar på inntil 30 000
dekar frå konsesjonslova. Forslaget er ikkje utgreidd, og departementet
har heller ikkje kommentert det, for høyringsinstansane ante ikkje
at dette kom. Difor kan ein ikkje gjere anna enn å sjå på dette
som eit forsøk på eit kupp frå regjeringspartia. Dersom forslaget blir
ein realitet, vil rundt 40 000 nye eigedomar falle utanfor konsesjonsplikta.
Når vi veit at 58 pst. av alle landbrukseigedomar i Noreg i dag
allereie fell utanfor odelslov og konsesjonslov, vil ein auke på
ytterlegare 40 000 vere dramatisk. Det vil då vere ein så liten
del som blir regulert av konsesjonslova at det på sikt er vanskeleg
å sjå at ho kan bli halden ved lag i det heile. Dermed har ein kanskje
nådd målet for regjeringspartia.
Dette forslaget har store negative
konsekvensar for Noreg. Det vil føre til svekt norsk matproduksjon
og gjere oss meir avhengige av innsatsfaktorar frå utlandet, svekkje
norsk matsikkerheit generelt og trekkje teppet unna beina på alle
fromme formuleringar fleirtalet har vore med på om å auke norsk
matproduksjon med utgangspunkt i norske ressursar. Vidare vil det
få store konsekvensar for kven som eig norsk jord og norske skogeigedomar.
Internasjonalt ser vi ein sterk trend. Rike aktørar kjøper opp eigedomar
i andre land der jord og skogeigedomar er svært ettertrakta, og
veldig ofte er det til fritidsføremål. Så her skal ein altså drive
ei utvikling der kapitalen skal avgjere, ikkje folk flest – som
eg i alle fall ein gong i tida trudde var slagordet til eit visst parti.
Presidenten: Det
blir replikkordskifte.
Laila Davidsen (H) [11:45:49]: Vi ønsker alle levende landbruk
og skogbruksdrift også i distriktene, men det er slik at en konsesjonsbelagt
eiendom med priskontroll har lavere markedsverdi enn den ellers
kunne hatt. Det har en rekke negative konsekvenser. En av dem er dårligere
kapitaltilgang og høyere kapitalkostnader. Det er vel dokumentert,
og det er omtalt av Nationen, bl.a. under tittelen:
«Utkantbønder tapar kampen om låg
rente»
Mitt spørsmål er: Hvorfor vil SV
opprettholde et regelverk som gjør det dyrere for bøndene, særlig
i distriktene, å få lov til å utvikle gården sin?
Torgeir Knag Fylkesnes (SV) [11:46:35]: Viss kapitaltilgang
var problemet, måtte ein gjere noko med det, men forslaget som her
ligg på bordet, vil jo gjere at prisen på eigedomar vil auke. Det
vil dermed på sikt redusere kapitaltilgangen, fordi meir av verdiane
vil vere knytt til lån og bank. Det vil rett og slett vere investoren sin
arena ein går inn i. Dersom ein verkeleg har lyst til å gjere noko
med kapitaltilgangen, kan ein jo følgje det som har vore SVs linje
i bl.a. landbruksmeldinga – at ein styrkjer kapitaltilgangen, spesielt
i regionen i nord. Der veit vi at problem med både pant og verdi
av eigedom gjer at ein har problem med å skaffe lån for å gjere
nødvendige investeringar. Da kan ein bruke verkemiddel som Innovasjon
Noreg eller etablere nye tiltak for å sikre den kapitaltilgangen,
mens det ein gjer her, er å gjere vondt verre på sikt.
Presidenten: Replikkordskiftet
er omme.
Statsråd Jon Georg Dale [11:47:52]: Utgangspunktet for denne
diskusjonen er, som fleire har vore inne på, eit ønske om å gjere
det lettare for private grunneigarar sjølve å disponere eigen eigedom.
Det gjer vi ikkje berre fordi desse forslaga er ideologisk grunngjevne,
slik enkelte lèt til å gje uttrykk for i salen i dag, men fordi
dei er nødvendige.
At Arbeidarpartiet alltid har vore
glad i at offentleg forvaltning skal kunne gå inn og overstyre den
private eigedomsretten, er for så vidt ikkje noko nytt for meg, men
her trudde vi at vi hadde eit felles verdigrunnlag med Senterpartiet.
Men det er altså slik at Senterpartiet er for privat eigedomsrett
heilt til den private eigaren gjer ei vurdering som Senterpartiet
er ueinig i. Då er dei for offentleg regulering. Det er paradokset
viss vi skal forfølgje det ideologiske sporet, som fleire representantar
tek til orde for i dag.
Men eg er ikkje berre oppteken av
det, for det er ikkje berre ideologi som står bak desse endringsforslaga.
Det er tvert imot ein analyse av kva som er utfordringane i norsk
jordbruk og skogbruk. Når Senterpartiet frå talarstolen i dag seier
at vi skal ha fleire sjølveigande bønder, er dei inne på kjernen
av kvifor desse forslaga er nødvendige. Det er fordi norske bønder,
norske drivande bønder, i stadig mindre grad vert sjølveigande,
fordi leigejordsdelen går opp. 40 pst. av jordbruksarealet som er i
drift i Noreg, er drive av ein annan enn grunneigaren som eig areala.
I enkelte fylke ser vi no at leigejordsdelen passerer 50 pst. I
løpet av få år vil vi, viss vi ikkje gjer det mogleg å omsetje eigedom,
oppleve at i heile landet vil vi ha ein leigejordsdel på over 50 pst.
Viss ein skal ha sjølveigande bønder,
som Senterpartiet seier dei er for, er det merkeleg at dei vil ha
andre eigarar enn dei som driv gardsbruket. Difor er det nødvendig
å gjere moderniseringar i eigedomslovgjevinga. Det er fordi vi prøver
å løyse eit problem som Senterpartiet erkjenner eksisterer, men
som ein ikkje tør å nøste opp i. Det er bakgrunnen for at desse
forslaga er nødvendige.
Det er også bakgrunnen for at det
er nødvendig å gjere endringar og moderniseringar i lovgjevinga
knytt til skog. Det er fordi næringsaktørane seier at det er påkravd,
og fordi dei seier at det er øydeleggjande for ei potensiell verdiskaping
at vi ikkje har ei eigedomslovgjeving som gjer at ein kontinuerleg
kan utvikle eigedomsstrukturen i tråd med det som gjev driftsmessig
lønsemd, og med det sørgje for at vi kan bruke skogressursane til
å skape verdiar og arbeidsplassar i distrikta i staden for å berre
sjå på kven som eig dei.
Denne debatten har ikkje vore prega
av det faktiske grunnlaget for kvifor vi har denne diskusjonen,
nemleg at folk som driv, opplever at eigedomslovgjevinga ikkje heng
saman med den utviklinga som skjer i næringane deira. Få har vore
innom det. Det er hovudgrunngjevinga for desse forslaga. Difor er
det nødvendig at Stortinget i dag gjer nødvendige moderniseringar.
Denne prosessen og desse forslaga
som kjem frå regjeringa, er greidde ut. Basert på Stortingets bestilling har
vi gjort ei vurdering av dei. Vi har sendt dei på ordinær høyring.
Vi har gjort ei vurdering av høyringsinnspela. Forslaga er justerte,
og dei er sende til Stortinget som lovforslag, slik at den lovgjevande
forsamlinga kan ta stilling til dei. Det er ein ordinær lovprosess
at lovgjevaren kan bestille oppdrag, få dei greidde ut og få dei til
behandling. Difor er det ikkje grunnlag for mange av påstandane
som er komne frå talarstolen i dag.
Det gjer at Stortinget får ganske
klare val i dag. Ein kan fortsetje å sementere ein eigedomsstruktur
som ikkje heng saman med driftsstrukturen verken i jordbruket eller
i skogbruket, eller ein kan ta nødvendige små steg i ei retning
som gjev større fleksibilitet og styrkjer den private eigedomsretten.
Presidenten: Det
blir replikkordskifte.
Knut Storberget (A) [11:53:05]: Jeg hører statsråden si
at disse reglene ikke gjør det mulig å omsette eiendom. Jeg forstår
at mangelen på utredning også har gjort sitt til at de politiske
myndighetene ikke har grep om hva som er faktum. Er det slik at
statsråden mener at de reglene vi har i dag, ikke gjør det mulig
å omsette eiendom? Når det gjelder f.eks. leiejord, ser vi egentlig en
stor velvilje ute for at man skal kunne omsette den til dem som
leier, men det er noe annet som bremser. Det er det ene spørsmålet
som jeg ber statsråden svare på – om det virkelig er slik at han
mener at reglene ikke gjør det mulig å omsette eiendom.
Det andre er i hvilken grad statsråden
er komfortabel med den saksbehandlingskritikken som ligger i dette lovforarbeidet,
hvor man konstitusjonelt påtar seg det ansvaret det er å bringe
igjennom endringer på så sviktende grunnlag.
Statsråd Jon Georg Dale [11:54:07]: Dei lovendringsforslaga
som kjem frå regjeringa, er ikkje forslag som er fremja på sviktande
grunnlag, det er det ikkje grunnlag for å seie. Eg forstår ikkje
korleis den lovgjevande forsamlinga vil ha lovforslag presentert
viss det ikkje skal skje med bakgrunn i utgreiing frå departementet,
grundige høyringsrundar, vurdering av høyringsinnspela og så tilbakemelding
til den lovgjevande forsamlinga.
Det er mogleg å omsetje eigedom,
men det er ikkje mange nok som vel å gjere det, bl.a. difor går
det forslaget som kjem frå regjeringa i dag, ut på at på nokre fleire eigedomar
skal det vere seljaren – altså eigaren – og ein potensiell kjøpar
som får lov til å bestemme om ein skal gjennomføre transaksjonen,
og til kva pris. Det er ein vanleg måte å kjøpe og selje på i alle
andre næringar, men av ein eller annan grunn har ikkje Arbeidarpartiet tiltru
til at norske bønder og skogeigarar kan gjere det same.
Knut Storberget (A) [11:55:13]: Statsråden svarer egentlig
ikke på spørsmålet.
Det beste beviset på at dette ikke
er godt utredet, er at man i stor grad ikke får flertall for mye
av det, og at mange er imot. Jeg syns i så måte representanten fra
Kristelig Folkeparti holdt et veldig godt innlegg, og vi hører fra Venstre
at man vil ha mer utredning, man hører det fra Senterpartiet, Arbeiderpartiet
og flere. Men man kan også gå utenfor denne salen, hvor Regelrådet,
av alle, har slått fast at det nærmest er et brudd på utredningsinstruksen.
Når man i tillegg kommer med forslag under komitébehandlingen som
jeg ikke har funnet spor av i høringsnotatet, må det bekymre statsråden
litt når saksbehandlingskritikk kommer.
Avgrensningen opp mot 3 000 dekar
når det gjelder skogeiendommer, måtte jo vært interessant å få utredet, både
hvilken virkning det får for skog, og også hvilken virking det får
for hele virkemiddelapparatet som sådant.
Så jeg må bare stille spørsmålet
igjen: Er ikke dette tydelige nok signaler på at forarbeidet er
for dårlig?
Statsråd Jon Georg Dale [11:56:18]: Dei forslaga som regjeringa
har fremja i denne saka, er greidde ut på forsvarleg vis og sende
Stortinget. Kva for andre forslag Stortinget måtte velje å ha om
dette, er opp til Stortinget som lovgjevande forsamling. Men det
er ikkje rett at vi i stor grad går på tap etter tap i dag. I all
hovudsak har regjeringa fleirtal for dei forslaga ho har fremja
i proposisjonen.
Så til kritikken frå Regelrådet.
Det er heilt rett at Regelrådet kritiserer regjeringa for at ho
i all hovudsak ikkje har greidd ut nullalternativet. Det såkalla
nullalternativet var altså å ikkje gjere endringar. Det hadde Stortinget
teke stilling til då dei sende oppdraget til regjeringa. Når den
lovgjevande og løyvande forsamlinga forkastar nullalternativet før
dei ber regjeringa setje det i gang, meiner eg at den kritikken
i liten grad er relevant for det oppdraget eg fekk frå Stortinget.
Line Henriette Hjemdal (KrF) [11:57:30]: Når jeg lytter til
statsråden, lytter jeg til en statsråd som har et stort engasjement
for leiejordproblematikken. Som jeg sa i mitt innlegg, er det også
en bekymring hos undertegnede. Statsråden og regjeringen har levert
sine forslag til lovendringer til lovgivende forsamling, forslag som
vi behandler i dag, også om leiejordproblematikken. Men la det ligge
lite grann – det utfordrer jeg statsråden til, hvis det er lov.
Det jeg ønsker å spørre statsråden
om, er: I 2015 nedsatte regjeringen en arbeidsgruppe for leiejordproblematikk.
I rapporten fra denne gruppen pekes det på skatt som et effektivt
verktøy for økt salg av tilleggsjord. Mitt spørsmål til statsråden
er hvordan han stiller seg til forslaget om skattefritak for gevinst
ved salg av tilleggsjord når vederlaget ikke overstiger verdien
av eiendom drevet som landbruk.
Statsråd Jon Georg Dale [11:58:36]: Denne statsråden står
på det skatteforliket Stortinget har vedteke, akkurat som Kristeleg
Folkeparti truleg gjer. I det skatteforliket har vi påvist moglegheiter
for å redusere kapitalskattlegginga for dei som i dag har formuesskatt, gjennom
å redusere selskapsskatten og andre satsar, som gjev meir lønsemd
i jord- og skogbruket.
Leigejordproblematikken er ikkje
løyst berre med dette forslaget – det har eg lyst til å vere ærleg
om – men det er eit viktig bidrag. Noko av det som no ligg an til ikkje
å få fleirtal, er § 5 første ledd nr. 6, som ville gjort at viss
ein selde areal til naboen sin som dreiv, ville det skjedd utan
konsesjonsplikt. Det trur eg hadde gjeve forrang for dei som ville
kjøpe areal som dei i dag driv. Det seier Stortinget nei til. Det
synest eg er synd.
Geir Pollestad (Sp) [11:59:56]: Eg har oppfatta at Framstegspartiet
tradisjonelt har vore eit parti som har stått for norsk eigarskap
til jord og skog. Me kan vera einige eller ueinige om innhaldet
i og betydninga av det som ligg i innstillinga i dag, men éin ting
er sikkert: Viss ein legg saman dei forslaga regjeringa har, med
forslaget frå Framstegspartiet om at dei aller fleste skogeigedomar
i Noreg ikkje skal vera omfatta av konsesjonslova, vil det opna
for utanlandsk eigarskap til norsk skog i ganske stor stil samanlikna
med slik det er i dag.
Då er spørsmålet mitt: Bekymrar
det ikkje ein statsråd frå Framstegspartiet å opna låvedøra for
utanlandsk eigarskap til norsk jord og skog?
Svein Roald Hansen hadde
her overtatt presidentplassen.
Statsråd Jon Georg Dale [12:00:51]: Dette er akkurat den
same argumentasjonsrekkja som Arbeidarpartiet og Senterpartiet heldt
på med då det gjaldt sal av Statskog sine eigedomar, som var relativt
store eigedomar i norsk målestokk. Då sa ein også at det kom til
å vere utanlandske kjøparar som kom til å storme til Noreg og kjøpe
opp desse areala. Fakta viser at det ikkje er tilfellet. Når det
gjeld f.eks. skogeigedomar som no vert selde, skjer ikkje det berre
til norske eigarar, men det er veldig få utanlandske interessentar
i det heile. 70 pst. er seld til skogeigarar i den same kommunen,
ca. 10 pst. til skogeigarar i ein av nabokommunane, 12 pst. til
Miljødirektoratet og 7 pst. til kommunane sjølve. Dette viser at
det er norske skogeigarar som er interesserte i å utvikle norske
skogressursar som først og fremst er på jakt etter norske skogeigedomar.
Det gjer at eg er heilt trygg på at ei modernisering av konsesjonslova
og priskontrollen vil bidra til å styrkje grunnlaget for lokalt
norsk eigarskap.
Per Olaf Lundteigen (Sp) [12:02:08]: Denne saken gjelder
ikke disponering av egen eiendom. Den gjelder konsesjonslovens regler
ved kjøp og salg av landbrukseiendom. Her står Høyre mot Senterpartiet.
Det har de gjort til alle tider. Fremskrittspartiet er enig med Høyre.
Det er to ulike retninger som handler om hvorvidt vi skal ha et
konsesjonssystem ved kjøp av landbrukseiendom, eller ikke.
Den største trusselen mot en sjøleiende
gårdbruker er lønnsomheten. Lønnsomheten svekkes raskere enn eiendomsstrukturen,
derfor får man leiejord. Derfor får man en rekke mennesker som jobber
på andres jord. Hvis man tar vekk konsesjonsloven, blir det fritt
fram for hvem som helst å kjøpe eiendom, og det er den største trusselen
mot den sjøleiende gårdbrukeren, for da har man forlatt prinsippet
om at det er et personlig eierskap.
Hva er statsrådens kommentar til
det?
Statsråd Jon Georg Dale [12:03:11]: Det er at det hadde vore
ein fordel om Senterpartiet hadde halde seg til dei forslaga eg
faktisk har fremja, og det går ut på å heve arealgrensa frå 25 til
35 dekar. Det høyrest ut som om dette er ein revolusjon, men det
er ei nødvendig modernisering av lovverket. Eg er glad for at det
får fleirtal i Stortinget, ikkje basert på ei ideologisk forståing,
men basert på ei praktisk forståing av kva slags utfordringar vi
ser rundt omkring på gardsbruka i Distrikts-Noreg.
Så svaret er veldig enkelt: Viss
Senterpartiet held seg til forslaga i staden for til sine eigne
innøvde frasar, vil det bidra til at ein i større grad kan ha ein
opplyst debatt om kva desse forslaga substansielt inneheld, og det
er: eit meir moderne regelverk, som er tilpassa dei utfordringane
som grunneigarane i dag har.
Presidenten: Det
er rom for én replikk til – representanten Knut Storberget.
Knut Storberget (A) [12:04:17]: Takk, president. Jeg har
så få dager igjen på Stortinget at jeg må benytte meg av alle muligheter
til replikk.
For å følge opp det som representanten
Pollestad sa om bekymringen for at internasjonale investeringsaktører
kommer til Norge for å kjøpe opp f.eks. skog, med tanke på Høyre
og Fremskrittspartiets forslag om å heve grensen til 3 000 dekar:
Det argumenteres nærmest som om det ikke er noe farlig, for det
har ikke skjedd, og det har man ikke sett. Men dette er jo framtidens
lovverk, og jeg må jo, med all respekt å melde, få lov til å spørre
statsråden om han ikke ser at det er noen motforestillinger mot
å åpne opp for f.eks. store skogeiendommer – hvis man hadde gått
inn for dette – at det hadde åpnet døra for internasjonale kapitalaktører.
Det er det ene.
Det andre handler om leiejord, som
høres veldig tilforlatelig ut: Ja, de må få kjøpe. Men vil ikke
det skape en risiko for omgåelse av lovverket og tilpasning, ved
at man først leier, og så får kjøpt konsesjonsfritt?
Statsråd Jon Georg Dale [12:05:17]: Det siste er eg ikkje
særleg bekymra for. Eg trur det ville ha gjeve nødvendig fleksibilitet
til eigedomsoverdraging for bønder som i dag driv jord, som dei
seinare kunne erverva basert på at den faktiske eigaren ikkje lenger
driv ho. Det ville ha gjeve ein eigedomsstruktur som er meir harmonisert
med den strukturen som er blant drivande bønder.
Når det gjeld kapitaltilførsel til
norsk skognæring som følgje av ei eventuell utanlandsk interesse
for kjøp, er vurderinga mi todelt:
Eg
trur den interessa ville ha vist seg å ha vore lita, slik vi no
ser at ho er lita for kjøp av Statskog sine eigedomar i samanheng
med arronderingssalet.
Viss
det faktisk er interesse for å investere i verdiskaping i Noreg
og skape nye distriktsarbeidsplassar som er baserte på norske skogressursar,
er det berre Arbeidarpartiet som ser på det som eit problem.
Presidenten: Replikkordskiftet
er omme.
De talere som heretter får ordet,
har en taletid på inntil 3 minutter.
Odd Omland (A) [12:06:31]: Gjennom generasjoner har eiendomslovgivning
i landbruket bidratt til spredt og mangfoldig privat eierskap til
jord og skog i Norge. Det avgjørende med denne bærebjelken i norsk
lovgivning er å sikre familielandbruket gjennom lokalt eierskap,
hvor en eier er bosatt i det området der eiendommen ligger. Ja,
det er en svært viktig bærebjelke i den norske landbruksmodellen.
De forslag som regjeringen legger
opp til, er derfor også en trussel mot den spredte bosettingen vi
har, og vil bidra til sentralisering. Selv om statsråden i dag mener noe
annet, er forslagene som er framsatt, svært dårlig utredet og begrunnet.
Det mente – og påpekte – flere i høringen, og til og med regjeringens
eget regelråd har påpekt det og vært kritisk. Sågar ser vi at Høyre
og Fremskrittspartiet i Stortinget kommer opp med nye forslag om
konsesjonsfritak for eiendommer opptil 3 000 dekar, uten at det
har vært en del av høringen, og uten å ha sett konsekvensene av
det. Når en foreslår sånne store lovmessige endringer, må ikke ideologisk
overbevisning erstatte kunnskap og forståelse for endringens betydning
i samfunnet. Derfor foreslår også Arbeiderpartiet i dag å sende
forslaget tilbake til regjeringen og i tillegg be regjeringen gjennomføre
en offentlig utredning om eierforholdene i landbruket.
Jeg synes at innstillingen til det
vi vedtar, er uoversiktlig – og ikke minst konsekvensene av det
vi vedtar. Som det ble påpekt i høringen, vil enkelte fylker rammes ekstra
hardt, hardere enn andre. Erfaringen viser også at bruk – med selvstendig
drift – fraflyttes ved økning i arealgrensene. I Finnmark, Troms,
Hordaland, Nordland og i mitt eget fylke, Vest-Agder, vil 70–80 pst.
av eiendommene være uten odels- og boplikt dersom forslaget til
endringer blir gjennomført – en dramatisk konsekvens for bosetting
i Indre Agder, med alle de ting som det fører med seg, som opprettholdelse
av grendeskole, butikk, kulturlandskap osv. Med andre ord tror jeg
sentraliseringen vil skyte fart. Kapitalsterke – ja, til og med utenlandske
– interesser ønsker å investere i sånn fast eiendom som det nå åpnes
opp for, og vil overta bruk, der hensynet til jaktrettigheter og
fritid er av avgjørende interesse.
For bare kort tid siden behandlet
vi her i dette hus en landbruksmelding. Heldigvis endte den med
et mageplask for regjeringen. I dag står et nytt slag, hvor vi ser
at regjeringen kommer med stadig nye angrep på distriktene og landbrukets
interesser.
Ove Trellevik (H) [12:09:52]: Ja, førre talar kunne gje inntrykk
av at dagens regelverk, som me har hatt i lang, lang tid, på ein
måte var ein suksess, både for landbruket og for skogbruket. Han
meinte at det betydde spreidd busetjing og lokalt eigarskap. Faktum
er jo at det er ei stor utfordring at så mange gardar og bruk er vortne
fråflytta, og at ein ikkje lenger bur der ein eigentleg eig garden.
Dette er ei utvikling som har vart over lang tid, så det er på høg
tid å sjå på regelverket rundt dette, for dette regelverket har
altså ikkje gjeve oss det me kanskje hadde ønskt oss.
Som nemnt tidlegare har jordbruket
ulike støtteordningar og tollvern, men skogen har heilt andre rammevilkår,
og difor treng me òg kanskje å ha andre rammevilkår når det gjeld
det å eiga ein skog. Regjeringa har lagt fram ein bioøkonomistrategi,
og seinare i veka skal me drøfta industrimeldinga. I stort sett
alle samanhengar når me diskuterer annan industripolitikk, er både Arbeidarpartiet
og Senterpartiet tydelege på at regjeringa er for lite ambisiøs,
at me tek for lite tak i utviklinga, og at me gjer for lite. Eg
må seia eg vert litt forundra, for når me behandlar både plan- og
bygningsloven og ei rekkje andre lovar, viser det seg at ein rett
og slett ikkje ønskjer å gå med på dei forslaga som gjer at ein
kan få meir næringsverksemd og meir industri til å etablera seg nettopp
i distrikta.
Det vitnar om at det er mykje retorikk
og lite politikk frå opposisjonen når dei skal diskutera praktisk
politikk for å skapa meir industri. Resultatet av dagens sak er
jo at opposisjonen på ein måte er med på å hindra både ny industri
og nye arbeidsplassar, og dei bidreg heller ikkje til å sikra eksisterande
industri og eksisterande arbeidsplassar. Dreg me rundt og ser på
mange skogteigar, ser me at skogen ròtnar på rot, og me klarer ikkje
å utnytta skogen effektivt.
Fleire i salen her i dag har vore
bekymra for at viss me skulle sleppa opp for mykje på eigedomsavgrensingane, så
kom prisen til å stiga. Men det skulle jo vitna om at når betalingsviljen
er høgare, vil ein utnytta det ein kjøper, på ein betre og meir
effektiv måte og skapa ein meirverdi både for seg sjølv og for samfunnet.
Eg er overtydd om at viss me legg forholda meir til rette i den
retninga som både Norskog og næringa har teke til orde for, ville me
òg ha kunna sikra meir nyskaping, meir etablering og meir aktivitet
i distrikta, til gode for lokalsamfunnet, til gode for skogeigarane
og til gode for heile samfunnet vårt.
Geir Pollestad (Sp) [12:12:50]: Historisk har slaget om konsesjonsloven
vore kjempa ut frå at Venstre har kjempa for konsesjonsloven og
ei sterk eigedomslovgjeving. Høgre har kjempa mot. No er me i 2017,
og partia står skulder ved skulder om å liberalisera, og Venstre har
til og med levert inn eit forslag om utgreiing av ytterlegare liberalisering.
Eg registrerer at alle partia har uttrykt misnøye med måten Venstre
har opptredd på i denne saka. Me har altså ei så viktig sak til
behandling, med eit dårleg forarbeid frå departementet si side,
med ei krevjande innstilling å forstå og ein nokså kaotisk situasjon
i salen no om korleis partia vil stemma.
I tillegg har me opplevd ein statsråd
som var på talarstolen og feilinformerte om Senterpartiets haldning
til Statskog-salet. Me har støtta regjeringa i Statskog-salet, og
problemstillinga er ikkje relevant for det Dale forsøkte å unngå
å svara på, nemleg at Framstegspartiets forslag om å fjerna konsesjonsloven
for det store fleirtalet av norske skogseigedomar vil opna for eit
betydeleg utanlandsk eigarskap av norsk skog. Det nektar statsråden
å ta innover seg og prøver å koma seg unna. Men det er ingen tvil
om at det er det som er konsekvensane av det forslaget som Høgre
og Framstegspartiet har levert inn. Det er eit forslag eg forstår,
for Høgre og Framstegspartiet vil jo ikkje ha denne loven. Men det
eg ikkje forstår, er at Venstre – og til ein viss, men ikkje så
stor grad Kristeleg Folkeparti – gjev si støtte for å sikra regjeringa
fleirtal.
Så eg vil berre nytta dette innlegget
til å oppfordra representanten frå Venstre og frå Kristeleg Folkeparti,
særleg Venstre: Kjenn litt på historia, kjenn litt på sentrumsverdiane.
Me har tradisjon for å modernisera lovgjevinga, men me gjer det
etter ein skikkeleg lovprosess. Så oppfordringa mi til Venstre og
Kristeleg Folkeparti er: Støtt forslaga nr. 1 og 4, men stem mot
dei andre forslaga no. Me kan ikkje la ein så viktig lov som konsesjonsloven
verta eit resultat av valtaktiske grep frå Venstre.
Oskar J. Grimstad (FrP) [12:15:51]: Fyrst vil eg rette ein
takk til saksordføraren og komiteen for ei god og grundig behandling
i denne saka. Dette er ei sak vi har jobba med over lang tid, og
som har ein del følelsar knytte til seg. Skiljet går mellom dei
som ønskjer å detaljstyre kvardagen til folk, og dei som tenkjer
at folk flest veit sitt eige beste. Difor er dette ein veldig viktig dag
for norsk landbruk. Regjeringa fekk ei tydeleg bestilling i samband
med behandlinga av konsesjonsproposisjonen vi vedtok i fjor, og
svarer no godt på dei bestillingane som kom gjennom oppmodingsforslaga.
Som det kom fram i forbindelse med
behandlinga av jordbruksmeldinga og skogmeldinga, er to av hovudformåla
med jordbrukspolitikken kostnadseffektiv matproduksjon og effektiv
drift. Vi lever i ein tøffare og opnare marknad, noko som inneber
utfordringar, men også store moglegheiter. Difor er eg glad for
at Stortinget set seg slike gode mål, sjølv om vi no ikkje når så
langt som eg kunne ha tenkt meg.
Fleire av dei politiske motstandarane
mine hadde ikkje særleg tru på framtida for norsk landbruk då Framstegspartiet
tok over Landbruks- og matdepartementet i 2013. No, snart fire år
seinare, kan vi med den største sjølvtillit seie at alle negative
spådomar ikkje blei ein realitet, men resulterer i framgang og fornying.
Jordbruket produserer mat som aldri før, bøndene har hatt ein eventyrleg
inntektsvekst, og vi får fleire heiltidsbønder. Vi ser òg god auke
i talet på sauebruk. I tillegg er det fleire som søkjer seg inn
på landbruksfag, samtidig som vi no er blitt sjølvforsynte med lammekjøt.
Fasiten viser altså at det går godt i norsk landbruk, og optimismen
er stor i sektoren.
For at landbruket skal fortsetje
si gode utvikling, er det viktig at vi som politikarar sørgjer for
at næringa har dei rammevilkåra som trengst for å nå dette målet. Framstegspartiet
har alltid vore tydeleg på styrking av bonden sin eigedomsrett,
og det er i så måte viktig. Dette er ein grunnleggjande rett, og
han vil styrkje bondens rett til fritt å kunne disponere eigedomen
sin. Difor er eg glad for regjeringa si målsetjing, som har lagt
dette til grunn, og arbeidet for å redusere bl.a. byråkrati og å gjennomføre
ei forenkling av lovar og reglar til fordel for større fridom for
bonden.
Dette kjem godt fram i regjeringa
sitt forslag til proposisjon, bl.a. gjennom forslag til endringar
i reglar om konsesjonsplikt. Etter behandlinga av denne saka meiner
eg at vi har kome fram til eit brukbart resultat. Eg er svært glad
for at det no er fleirtal i denne salen for å heve grensa for konsesjonsplikt
frå 25 til 35 dekar dyrka mark. Dette er tiltak for vekst og utvikling
vidare og kan føre til at ein får meir investeringslyst i landbruket.
Denne næringa er etterspurd, og no vil denne liberaliseringa setje
dette i verk. Det er ein god dag for landbruket i dag.
Per Olaf Lundteigen (Sp) [12:19:05]: Jeg er helt enig med
representanten Gundersen i at dette er en viktig prinsipiell debatt.
Konsesjonsloven regulerer hvem som skal få kjøpe landbrukseiendommer.
Konsesjonssystemet skal sikre samfunnsgagnlige eierforhold, altså ha
et lovverk som korrigerer markedskreftene. Her står Senterpartiet
og Fremskrittspartiet helstøtt på en tradisjon hvor en kobler eiendomsrett
med eiendomsplikter. Det er et suverent system. Det er et personlig
eierskap med plikter. Internasjonalt er det suverent. Når vi ser
til andre land, er det ingen som har så gode erfaringer, nettopp
fordi det gir ansvar til den som eier, og det ansvaret er det myndighetene
som gir, og sier at innenfor den rammen er en velkommen. Vi sikrer
derigjennom det langsiktige eierskapet, for det er så mange investeringer
som foretas i landbruket, hvor avkastningen kommer langt fram i
tid. Det er altså et biologisk faktum som ligger til grunn for vår
lovgivning.
Vi sikrer fra Senterpartiets side
en bruksverdi på arealene, slik at en kan få en avkastning av det
arbeidet en gjør. Alle pengene går ikke bort til å betjene kapitalen. Gjennom
dette systemet kan vi også sikre – hvis vi vil – at de som overtar
landbrukseiendom, skal ha et minimum av erfaring og utdanning for
å kunne ta det ansvaret. Hvis en tar vekk konsesjonsloven og de
personlige pliktene, vil alt det jeg nå sier, bli borte. Det vil
også muligheten til å sikre en arrondering som gir rasjonelle bruksstrukturer,
bli. Det Høyre sier, helt usminket, er at det er den som betaler
mest ved et kjøp av en eiendom, som skal overta. Ferdig snakka –
ikke noe mer å diskutere! Ikke tilslør debatten med at en skal oppnå
de og de hensiktene! Det sikrer vi ikke når vi ikke har noen form
for korrigering av markedskreftene.
Det som skjer i dag, er at et djupt
splittet Venstre er med på å underminere konsesjonsloven. Høyre
og Fremskrittspartiet kommer ikke lenger enn det Venstre vil. Statsråden
står her og snakker som om han er kjempefornøyd. Sjølsagt skulle
statsråden kommet lenger, fordi det sier Fremskrittspartiets og
Høyres program. Derfor må Fremskrittspartiet og Høyre stoppes ved
det kommende valget, slik at de ikke får flertall for å gjennomføre
sitt syn.
Til slutt: Som representanten Storberget
sa, kjernen i dette spørsmål ligger ikke i eiendomslovgivningen;
det ligger i lønnsomheten. Det ligger i lønnsomheten i jordbruket,
det ligger i lønnsomheten i skogbruket, og det skal jeg gå inn på
i neste innlegg. Det er interessant at representanter for regjeringspartiene
ikke er opptatt av å endre lønnsomheten i norsk skogbruk. Det er
fatalt når vi ser hvilke konsekvenser det har for bruken av skog.
Line Henriette Hjemdal (KrF) [12:22:12]: Ved en inkurie i
innstillingen støtter ikke vi mindretallsforslag nr. 4, fra regjeringspartiene.
I vår merknad støtter vi dette forslaget, som gjelder § 4 annet
ledd i konsesjonsloven. Dette leddet setter krav om at ubebygde
enkelttomter som er unntatt konsesjonsbygg etter § 4 første ledd
nr. 1 og 2, altså eiendommer som ikke er landbrukseiendom, må bebygges
innen fem år. Dette medfører ulemper for mange og unødvendig byråkrati,
og Kristelig Folkeparti støtter derfor å fjerne dette leddet.
Representanten Gundersen gjør en
visitt til Kristelig Folkeparti – men sikkert også til meg – i dagens
Nationen, om at Kristelig Folkeparti har valgt «å hoppe av sin egen
bestilling». Han refererer da til innstillingen som vi tidligere
hadde om denne saken. Jeg er helt sikker på at representanten har
lest innstillingen nøye, og at representanten kjenner til hva som
står i denne innstillingen. Jeg kan jo sitere:
«Komiteens medlem fra Kristelig
Folkeparti ber om at regjeringen foretar en vurdering av mulige konsekvenser
av å unnta skogeiendommer fra priskontroll.»
Dette var vi helt alene om, men
vi har fått en vurdering – og vi har vurdert: Jeg har lest denne
proposisjonen som vi har fått, jeg har brukt lørdag etter lørdag,
søndag etter søndag. Den ser ut som et tegnepapir, denne proposisjonen.
Vi har vurdert, og vi har kommet til dette standpunktet. Når jeg
hører på representanten Farstad fra Venstre, så sier han at fjerning
av priskontroll på rene skogeiendommer «vil forhåpentligvis bidra
til dette». Så han har vurdert, og vi har landet på ulike standpunkter
i denne saken.
Men la det ikke være tvil: Kristelig
Folkeparti står på for skogen, vi satser på bioøkonomi, vi skal
legge til rette for industriell vekst innenfor dette området. Men
det hadde jo hjulpet hvis regjeringen hadde fulgt sin egen regjeringsplattform
og også bidratt med de endringer som må til når det gjelder kapital.
Så har representanten Pollestad
en hilsen til sentrumskameratene – eller sentrumsvenninnene. Det
liker jeg. Det er slik representanten påpeker, at Kristelig Folkeparti
har lyttet til sentrumsverdiene. Vi har sett på hva som foreligger
fra regjeringen, og derfor støtter vi veldig få av de endringene
som en liberalistisk regjering har lagt på bordet til Stortinget
i denne saken, for de går ikke i hop med de sentrumsverdiene som
dette partiet står for.
Gunnar Gundersen (H) [12:25:23]: Jeg har hørt ordet «mageplask»
bli brukt i debatten. Da er det grunn til å si at det aller meste
av det som legges fram, får jo sin tilslutning, slik også landbruksministeren
sa i replikkrunden. Bare så det er slått fast. Men vi har også hatt
et fokus på de litt mer overordnede, prinsipielle rammene, og det
er noe helt annet.
Jeg kan egentlig konkludere debatten
med å si at på skremsler skal Distrikts-Norge bygges. Det er helt
utrolig hvordan opposisjonen ikke forholder seg til det som er utfordringen,
og det er at vi sitter med en ressurs som kunne vært utnyttet til
langt flere arbeidsplasser, langt mer verdiskaping, langt mer aktivitet.
Den ble til dels kvalt under de åtte årene med rød-grønt styre.
Det forholder man seg ikke til, men man trekker opp all verdens
skremselspropaganda hvis man skulle komme til å endre systemet litt.
Så er det litt interessant dette
med lønnsomhet, som Lundteigen er inne på. Det er jeg i og for seg
enig i. I jordbruket bruker vi enorme ressurser på å overføre statlige ressurser
til å støtte opp under næring for å prøve å bremse de naturlige
utviklingstrekk. Vi klarer det ikke. Det er nesten ikke en kul på
kurven over nedgang i antall bruk, uansett hvor mye penger vi sprøyter
inn i næringen, men vi bruker vanvittig mye ressurser på å opprettholde
aktivitet. I skogen lar vi ressursen stå, fordi vi ikke, som landbruksministeren
også var inne på, tar de strukturelle utfordringene på alvor. Vi
må jo se det av statistikken at det knapt nok finnes en eiendom
noen kan leve av. Det finnes nesten ikke en eiendom som noen ungdom
i dag vil la sitt veivalg styres av. Det er den reelle utfordringen.
Da må man jo begynne å diskutere hvordan vi skal få til i hvert
fall en aktivitet på eiendomsmarkedet som setter de riktige prosesser
i gang.
Så til dette med kapital: Det er
jo ikke det som er problemet i dag. Statskog-salget dokumenterer
veldig godt at det er de lokale som kjøper, det er ikke de som kommer
utenfra. Og om det så skulle bli et problem; hva er det som skulle
tilsi at de plasserer kapital uten å kreve avkastning, og at man
vil utnytte eiendommen? Ingenting! Og da får vi jo diskutere det
problemet – om det dukker opp.
For å avslutte: Jeg har møtt ganske
mange senterpartister som er veldig for konsesjonsloven så lenge
man kan få kjøpt billig av naboen, men den dagen de kommer og skal
selge selv, da snur pipa, da lurer man på hvorfor vi har et regelverk
som gjør at man ikke kan få solgt til den verdien man mener eiendommen
har. Det er noen av realitetene her. Vi skaper en debatt i lokalmiljøene
som ikke er god, for å utnytte ressursene – og det kommer jeg til
å fortsette å snakke om.
Presidenten: Det
må bli en annen gang, for nå er tiden ute.
Morten Ørsal Johansen (FrP) [12:28:45]: Det er ikke sånn
at hvis en gjentar en usannhet lenge nok, så blir det en sannhet.
Representanten Omland var igjen oppe og kritiserte at Regelrådet
hadde vært kritiske til regjeringens framstilling. Regelrådet gjorde
en vurdering av de endringene som ble foreslått. Regelrådet kritiserte
at ingen endring av loven var godt nok utredet. Da undertegnede
og flertallet i denne saken behandlet Innst. 153 L for 2015–2016,
ba vi ikke om noen vurdering eller avklaring av «ingen endring»
– vi ba om en endring i lovverket. Og det er vurdert på en meget
god måte av regjeringen, både gjennom de vurderingene de har gjort
selv, og gjennom høringsrunder.
Representanten Omland sa også at
en endring av konsesjonsloven ville få store konsekvenser. Ja, det
vil den få – store positive konsekvenser, for det er det næringen
vil ha – positive konsekvenser for skogbruket, bl.a. gjennom økt
omsetning av skogeiendommer, bedre driftsstruktur, større avvikling
og økt inntjening. Det er det konsekvensene blir, og det er det
næringen vil ha. Og så er det riktig som det ble sagt: Konsesjonsloven
alene er ikke den eneste løsningen, men det er i hvert fall et godt
skritt i riktig retning.
Så sier også representanten Omland
at dette er en trussel mot spredt bosetting og mot opprettholdelse
av bruk. Da må jeg spørre: Hvor er egentlig representanten Omland?
Har han vært utenfor dette huset? Har han vært ute i dette landet
og sett alle de nedlagte brukene som ligger oppover i Østerdalen
og andre steder? Det kan han umulig ha vært. Jeg tror og mener og
er helt sikker på at hadde vi gjort en del flere endringer i konsesjonsloven,
ville bl.a. det ha bidratt til at vi kunne ha fått en annen struktur
på jordbruket, en bedre utvikling og en bedre utnyttelse av de ressursene
som i dag ligger brakk.
Pål Farstad (V) [12:31:16]: Venstre er for næringsutvikling
knyttet til skog. Skogen er en viktig nasjonal ressurs. Og vi ønsker
ikke å lene oss på at alt skal være som det alltid har vært fordi
det alltid har vært sånn. Vi ønsker en bedre utnyttelse av den biomassen
som skogen representerer. Det er driveren for oss i denne saken.
Så må jeg sterkt understreke at
endringer må være kunnskapsbasert. Vi har fått kritikk i dag fordi
vi ber om nettopp det. Det står hvem som helst fritt å kritisere
oss for det, om tidspunktet var rett eller ikke, men for oss er kunnskap
om det vi gjør nå, helt sentralt. Derfor har vi gjort som vi har
gjort med våre forslag.
Jeg har ikke for vane å snakke ned
andre partier, og det har jeg ikke tenkt å gjøre nå heller. Men
jeg registrerer at Senterpartiet har enten en rørende omsut for hvordan
det går i Venstre, eller så synes de at Venstre skulle vært slik
og sånn. Det prøver vi å passe på selv – hvordan Venstre skal opptre,
og hvordan Venstres holdninger og verdier skal forvaltes. Men aller
viktigst: Skal vi gjøre endringer, skal vi gjøre det på basis av
kunnskap.
Statsråd Jon Georg Dale [12:33:24]: Det var ikkje meininga
å gjere Senterpartiet urett og ta dei med i min kritikk av Arbeidarpartiet
når det gjeld posisjonar på sal av Statskog-eigedom. Men sjølv for
eit trena auge har det etter kvart vorte vanskeleg å sjå forskjell
på Arbeidarpartiet og Senterpartiet, også i dette spørsmålet.
Utover det meiner eg at dei som
i dag kritiserer Venstre for prosessen, bør sjå på kva Venstre no
faktisk føreslår. Venstre føreslår å stemme for godt utgreidde forslag frå
regjeringa. Dernest har Venstre forslag til nye utgreiingar. Eg
vil karakterisere det som forsvarleg saksbehandling å stemme for
godt utgreidde forslag og å stemme for utgreiing av nye ting ein
trass alt kan tenkjast å vere for.
Så til eit par andre element rundt
saksbehandlinga. At mindretalet i Stortinget ikkje er fornøgd med
si eiga saksbehandling rundt eit forslag frå regjeringa, får vere opp
til Stortinget. Men når Kristeleg Folkeparti signaliserer at dei
no tydelegvis begynner å bruke søndagane til arbeid, indikerer det
vel at iallfall dei fire samarbeidspartia tek på alvor at dette
er krevjande saker, men saker ein er nøydd til å gå inn i substansen
av bakgrunnen for, for å gjere vurderingar av dei. Den erkjenninga
synest eg i litt for liten grad har prega innlegga frå opposisjonen.
Vi gjer no nødvendige moderniseringar,
både for jordbruket, for skogbruket og for folk som vil ha familie og
vil bu i nærleiken av garden dei kjem frå, ved å skilje ut hyttetomt
eller nausttomt eller andre forslag som gjev større fleksibilitet
for den private grunneigaren. Men mens Per Olaf Lundteigen no tornar
frå talarstolen i kjend stil, knytt til utfordringar i skognæringa
og f.eks. forslaget om endring i priskontrollen, så er ei samla skognæring
for endringar i priskontrollen. Og trur vi at ei samla skognæring
er for endringar i priskontrollen for å slå eit slag for ei liberalistisk
regjering, som Senterpartiet likar å framstille det som? Eller trur
vi at ei samla skognæring er for nødvendige moderniseringar i konsesjonslova
og priskontrollen fordi dei ser at det kan gje auka verdiskaping
og arbeidsplassar i distrikta? Det er openbert det siste.
Så det kan hende at også opposisjonen
hadde stått seg på i større grad å ta inn over seg den verkelegheita som
næringane sjølve er i.
Per Olaf Lundteigen (Sp) [12:36:42]: Landbruket lever og
er derfor i endring. Det som da er spørsmålet, er: Hvordan vil vi
som folkevalgte dyrke den planta som heter landbruket? Hvilke endringer
vil vi legge til rette for? Hvilke endringer mener vi det er fordelaktig
at skjer for at samfunnsoppdraget som norsk landbruk har for jord
og skog, blir gjennomført best mulig? Det er basisen i det vi snakker
om her.
Senterpartiet snakker om, og alle
snakker positivt om det, den sjøleiende gårdbrukeren, den som forvalter sin
jord og sin skog, den som har en inntekt av det arbeidet, sånn at
han blir interessert i det, og dermed kan yte sitt beste og gjennomføre
samfunnsoppdraget.
Samtidig erfarer vi at utviklinga
i lønnsomheten innenfor jord og skog er sånn at stadig færre finner
det interessant å bruke sin verdifulle tid der. Flere og flere bruker
tida på annet inntektsbringende arbeid. Vi får altså en situasjon
hvor de gårdbrukerne som holder fast igjen, føler seg mer og mer
som husmenn under et system, et system som kuer en når en forsøker
å henge fast, fordi den betalinga en får for arbeidet, ikke er tilstrekkelig.
Mange ser det sjølsagt som naturlig at en kan delta i kjøp av arealer
i nærheten av den jorda og skogen en har. Det legger Senterpartiet
til rette for, fordi eiendomsstrukturene må til en viss grad holde
tritt med det som er den økonomiske utviklinga. Nå har vi en situasjon hvor
eiendomsstrukturer og økonomiske forhold har forandret seg så dramatisk
at svært mange bare eier og ikke bruker.
Fremskrittspartiet og Høyre ved
statsråd Dale er den største trusselen mot den sjøleiende gårdbrukeren.
Det er et historisk faktum. Det er et faktum i dag, og det er et faktum
som er vel anerkjent blant alle som arbeider med jord. Men de som
eier jord og skog, har andre interesser. Sånn er det i Norge, som
det er i andre land, og det er da en kommer til hovedpoenget: Det
norske samfunnet er tuftet på et syn på eiendomsrett hvor det er
eiendomsretter og eiendomsplikter – et forbilledlig system. Høyre
og Fremskrittspartiet gjør det de kan for å bryte opp dette systemet.
De har kommet et stykke på vei nå, men når ikke sitt mål. Det må
de heller ikke gjøre etter valget.
Odd Omland (A) [12:40:01]: Bakgrunnen for at jeg tok ordet,
var representanten Morten Ørsal Johansens angrep på mitt innlegg,
der jeg sa at endringene i konsesjonsloven vil få store konsekvenser,
og utdypet det. Da sa representanten Ørsal Johansen at en ikke kan
ha fulgt med, for næringen ønsker jo dette. Jeg må si at det må
virkelig være representanten Ørsal Johansen som ikke har fulgt med,
for hvis en ser på høringsuttalelsene som kom, og høringen som var
i forbindelse med saken, var det i all hovedsak et negativt syn
fra både bondeorganisasjonene og de aller fleste kommunene som har
gitt innspill til dette. Når en da sier at en lurer på om jeg har
vært utenfor dette hus og sett hva som er konsekvensen av det som
tidligere har vært gjort, må jeg si at hvis en åpner dette enda
mer opp og fjerner boplikten for 70–80 pst. i de fylkene som jeg
var inne på, vil det virkelig ta av. Det har jeg sett. Jeg har vært
ordfører i ti år, og en så veldig klart at boplikten var et gode
for Distrikts-Norge for å opprettholde bosettinger der.
Det er sånn som Lundteigen var inne
på: Konsesjonsloven har vært med på å støtte opp om den selveiende bonden,
den har vært god gjennom 100 år. Jeg må også si at nå ser en mulighetene
for at de kapitalsterke overtar, og der det ikke finnes boplikt,
ikke priskontroll, vil også utenlandsk kapital være med og komme
inn i dette. Det er vi ikke tjent med. Og at dette vil være et angrep
på distriktene og også vil føre til sentralisering, står jeg trygt ved.
Presidenten: Representanten
Geir Pollestad har hatt ordet to ganger tidligere og får ordet til
en kort merknad, begrenset til 1 minutt.
Geir Pollestad (Sp) [12:42:16]: Lat meg understreka at kritikken
vår av Venstre ikkje går på dei lause forslaga, han går på at ein
ikkje veit konsekvensane av dei forslaga som ein sikrar fleirtal
for. Innlegga i dag har ikkje bringa ytterlegare klårleik i det.
Det går òg på at Venstre ikkje støttar forslag nr. 1, som nettopp
er om ein grundig prosess for å løysa dei utfordringane som me har
med eigedomsstrukturen.
Statsråden slit med å sjå forskjell
på Arbeidarpartiet og Senterpartiet i salen. Då vil eg berre oppmoda
statsråden til å gjera som me gjer, nemleg å prøva å gå til val og
danna fleirtal saman med parti som ein har ein del til felles med.
Det vil gjera samarbeidet enklare, det vil gjera dei politiske løysingane
betre.
Presidenten: Representanten
Gunnar Gundersen har hatt ordet to ganger tidligere og får ordet
til en kort merknad, begrenset til 1 minutt.
Gunnar Gundersen (H) [12:43:27]: Det er bare til en enkel
stemmeforklaring.
Høyre og Fremskrittspartiet kommer
til å stemme for forslag nr. 9, fra Venstre, og mot forslag nr. 8.
Vi ser at når forslag nr. 9 blir vedtatt, vil det egentlig inkludere
at man ser på mulighetene for slike ting som er foreslått i forslag
nr. 8. Høyre og Fremskrittspartiet stemmer altså for forslag nr. 9,
men ikke for forslag nr. 8.
Knut Storberget (A) [12:44:03]: Det er interessant å følge
debatten, og særlig statsrådens siste innlegg, hvor han omfavner
Venstres forslag. Det er en forsvarlig prosess, som innebærer at
man stemmer for noe som er forsvarlig utredet – som statsråden sa
– men ikke stemmer for Høyre og Fremskrittspartiets forslag om skog opp
til 3 000 dekar. Det får meg til å føle – og jeg har følt det under
hele debatten – at statsråden ikke er komfortabel med det forslaget
hans eget parti har fremmet, som jo berører store skogarealer. Jeg
vil utfordre statsråden på om det er slik at når det er forsvarlig
av Venstre å kreve utredning av dette, er det uforsvarlig av Høyre
og Fremskrittspartiet å gjøre det motsatte og bringe det fram til
votering.
Det andre jeg har lyst til å ta
opp, er – representanten Trellevik fikk meg til å gjøre det – påstanden
om at de som stemmer imot konsesjonslovsendringer, skulle være imot
industriell utvikling av norsk skogbruk. Hva slags sammenheng er
det i det? Ingen, etter min mening. Skal man ha industriell utvikling,
avhenger jo ikke det av at man endrer konsesjonslovgivningen. Det
har også blitt framstilt som at endrer vi konsesjonsloven og bringer
inn sterke kapitalaktører – gjerne utenlandske – bringer vi kapital
inn i foredlingsleddet. Gjør vi det? Nei, vi gjør egentlig ikke
det. Vi bringer kapital inn til dem som eier, og som selger – og
som forlater næringen. Det er ingen garanti for at man har mer kapital
for å utvikle det hele. Og det er der vår bekymring ligger, at det
er andre typer interesser enn foredling som kommer inn. Hvis det
kjøpes opp store skogarealer i mitt hjemdistrikt, i Østerdalen,
er det ingen garanti for at de eierne vil være industriutviklere.
Større interesse ville det kanskje vært for friluft og jakt og en
mer passiv forvaltning. Så dette henger ikke på greip.
Det andre: Representanten Gundersen
var inne på at i dag står skogen og råtner på rot – det er ikke
riktig, så vidt jeg har oppfattet, er det ganske stor aktivitet
ute – men at endringer vil bidra til at man vil få mer aktivitet
i eiendomsmarkedet. Vil man det? Er det i dag konsesjonsloven som
bremser det at folk – særlig familier – sitter på eiendommene? Nei,
Gunnar Gundersen, jeg og andre vet at slik er det ikke. Det er andre
hensyn. Det er bl.a. hensynet til det å selge slektas eiendom, uviljen
mot å bidra til arrondering. Derfor mener jeg at man burde ha sett
mye mer aktivt på et jordskifte.
Så er det blitt nevnt stor bekymring
for nedlagte bruk i Østerdalen. Vil det bli lys på de brukene hvis
man opphever konsesjonsloven? Etter min mening vil det ikke bli
det. De fleste av dem er i dag ikke omfattet av konsesjonsloven.
Presidenten: Representanten
Per Olaf Lundteigen har hatt ordet to ganger tidligere og får ordet
til en kort merknad, begrenset til 1 minutt.
Per Olaf Lundteigen (Sp) [12:47:21]: Sjøleiende gårdbrukere
er Senterpartiets hedersmerke. Alt vi gjør, bygger på at en skal
ivareta det hedersmerket, for det er fornuftig for samfunnet. Vi
diskuterer nå lovverket. Vi diskuterer konsesjonsloven, som skal
sikre samfunnsgagnlige eiendomsforhold. De som sitter på eiendommer
i dag, får en god pris ved salg. Det er ikke det som er begrunnelsen
for at en ikke selger.
Når det gjelder skogbruket, har
det aldri blitt eksportert mer flis fra Norge til utlandet enn i
denne regjeringsperioden. Det er gått så langt at skogens fremste
representant i Høyre, representanten Gundersen, tar dissenser når
det gjelder ulv, for det er tydeligvis slik nå at jakta på elg snart
betyr mer for store skogsområder enn inntektene fra skogbruket.
Jeg synes representanten Gundersen snart burde ta til motmæle også
mot den økonomiske politikken for skogbruket, for det er den som
er basisen for å få lønnsomhet i skogbruket.
Oskar J. Grimstad (FrP) [12:48:35]: Vi høyrer i debatten
no at tradisjon har vore viktig, og at det er viktig å halde på
det regelverket som har vore. Men kva er realitetane i norsk landbruk?
Vidare høyrer vi at det er frykt for utanlandsk kapital som står
klar til å kjøpe. Spørsmålet er då: Kvar er dei? Statsråden har
gjort tydeleg greie for den problematikken – den er ikkje til stades
i det heile. Og så er det kapitalkrefter som står klare til å kjøpe
småbruk. Realitetane i dag er at ei rekkje småbruk står tomme, forlatne
og forfalne og ikkje er i bruk i det heile, i staden for at dei
kunne få interesserte eigarar som vidareutvikla dei og budde der
– og budde i distrikta.
I all anna næringsdrift får ein
marknadspris for ressursane sine, men ikkje i landbruket. Så kan
ein spørje seg: Kvifor får ein ikkje marknadspris i landbruket?
Jo, det er fordi politikarane er så opptekne av å detaljstyre desse
ressursane at det er lita eller inga interesse, og der det er interesse,
sørgjer ein for andre lovverk som stoppar at ein får kjøpe desse.
Dette hindrar nyinvestering, fornying
og nyutvikling, og det er etter mi oppfatning eitt av dei største
problema innanfor norsk landbruk. Vi treng fornying, vi treng liberalisering,
og vi ser at folk flest handterer sin eigen kvardag og handterer
sine eigne ressursar – dersom dei berre får lov til det.
Statsråd Jon Georg Dale [12:50:22]: Til representanten Knut
Storberget: Eg meiner det er forsvarleg å gå så langt som Framstegspartiet
og Høgre i dag fremjar forslag om. Eg synest endatil det er forsvarleg
å gå lenger i å liberalisere regelverket for skogeigedomar enn det
forslaget gjer. Det eg sa, var at viss Venstre er usikre på kva dei
vil, er det i alle fall forsvarleg å be om ei utgreiing av det.
Når ein høyrer på innlegget til
representanten Knut Storberget, kan ein jo lure på: Viss meir regulering
er det som liksom er svaret på korleis vi skal få verdiskaping i norsk
skogbruk, kva er det som gjer at dei kan forsvare ei arealgrense
på jordbrukseigedomar på 25 dekar? Kvifor er det ikkje berre 10?
Kva er det som gjer at status quo alltid er det beste alternativet
for Arbeidarpartiet? Eg begrip det ikkje – ikkje eingong med mine
beste evner.
Vi veit at av dei investeringane
som ein gjer i jordforbetring, f.eks. i jordbruket, skjer 80 pst.
av investeringane i det sjølveigde arealet, mens vi veit at bonden
vert stadig mindre sjølveigande. Det gjer at avlingane går ned.
Det betyr at vi ikkje held oppe jorda så godt som vi kunne ha gjort,
fordi ein vel å investere i det som ein eig, i staden for i det
som ein leiger. Dette vil eit meir harmonisert regelverk bidra til
å betre for mange, og det gjer at det vi i sum diskuterer i dag,
som eg har vore inne på fleire gonger før, er: Skal vi gjere nødvendige
moderniseringar, eller skal vi alltid tru at det som var rett i
går, er rett i morgon?
Arbeidarpartiet er i ferd med å
gå fullstendig i Senterparti-fella, etter mine omgrep. Arbeidarpartiet
har alltid tidlegare vore for nødvendige reformer som har bidrege til
utvikling. Arbeidarpartiet har fortent honnør for det i mange tiår,
men no er dei fullt tilbake i det reverseringssporet og stillstandssporet
som Senterpartiet er i. Det synest eg er synd for moglegheita til
å utvikle nye arbeidsplassar i distrikta.
Eg er heilt sikker på at når ei
samla skognæring ber om lemping i priskontrollen – når fleire aktørar
i skognæringa ber om ei meir fleksibel konsesjonslov – er ikkje
det fordi dei har tenkt å salte ned pengane i ein jaktrett og ein
fritidsbustad, men fordi skognæringa veit at det finst private grunneigarar
der ute som vil skape verdiar med utgangspunkt i norske ressursar.
Det har vore utgangspunktet som Stortinget alltid har vore for,
men som ikkje alle partia tek konsekvensane av når ein voterer i
dag.
Presidenten: Representanten
Knut Storberget har hatt ordet to ganger tidligere og får ordet
til en kort merknad, begrenset til 1 minutt.
Knut Storberget (A) [12:53:27]: Når det gjelder forsvarlighet,
syns jeg kanskje det hadde vært fair av statsråden overfor Venstre
å si til kravet om nye utredninger knyttet til Høyre og Fremskrittspartiets
skogforslag, som kom veldig seint i prosessen, at det er utredet
godt nok, det er utredet så godt at vi mener at dette bør Stortinget
stemme for. Jeg syns det er merkelig at man kommer i en situasjon
hvor det at man fra Venstres side ber om utredning, blir beskrevet
som forsvarlig, og så skal man i samme åndedrag fremme det forslaget
til votering i Stortinget. Det syns jeg er merkelig.
Oppsummeringen av hele denne debatten
og prosessen er at det har vært vesentlige anklager knyttet til hvordan
denne typen lovgivning endres, og det er bakgrunnen for at Arbeiderpartiet
ikke støtter dette. Den siste rød-grønne perioden, som det ofte
snakkes mye om, viste til fulle at vi er villig til å gjøre endringer,
og det ble gjort endringer, men ikke på et slikt grunnlag.
Presidenten: Flere
har ikke bedt om ordet til sak nr. 7.
Innstilling
fra utenriks- og forsvarskomiteen om Lov om informasjon om bestemt
angitte områder, skjermingsverdige objekter og bunnforhold (Innst. 419 L (2016–2017),
jf. Prop. 116 L (2016–2017))
Kåre Simensen (A) [12:55:00] (ordfører for saken): Vi kan
vel være enige om at lovforslaget vi diskuterer i denne saken, ikke
har preget den politiske dagsordenen over tid. Men det er en viktig
lov, som handler om vårt lands sikkerhet, som igjen betyr at det
er mange som må forholde seg til denne loven.
Det er da også en enstemmig komité
som stiller seg bak innstillingen om forslag til en ny lov som fastsetter forbud
mot å gjøre opptak eller bruke informasjon om bestemte angitte områder,
skjermingsverdige objekter og bunnforhold. Komiteen viser også til
at forslaget i all hovedsak er en videreføring av forbudene i midlertidig lov
om beskyttelse av geografisk informasjon.
I det nye lovforslaget foreslås
det at det er kun informasjon om områder, objekter og bunnforhold
som kan falle innenfor forbudet, dersom informasjonen kan gi skadefølger
for rikets sikkerhet, rikets selvstendighet eller andre vitale nasjonale
sikkerhetsinteresser.
Med unntak av at også skjermingsverdige
objekter kan underlegges loven, vil forslaget dermed være en oppmyking
av dagens lov. I tillegg til det fastsettes forskrifter som vil
klargjøre rammene for forbudene nærmere. Forslaget er bl.a. begrunnet
i et ønske om å sette så få begrensninger på informasjonsdeling
som det er sikkerhetsmessig forsvarlig å gjøre.
Det avgjørende i forskriftsarbeidet
blir å finne en løsning som balanserer interessene til det sivile
samfunnet og det nasjonale behovet for hemmelighold.
Komiteen viser til i sine merknader
at lovforslaget har vært ute på høring, og har merket seg at høringsinstansene
har vært delt og hatt til dels motstridende syn på forslaget. Det
er derfor grunn til å nevne at komiteen i den forbindelse også har
merket seg at departementet i det endelige lovforslaget og merknadene
til dette har foretatt presiseringer og har imøtekommet innvendingene
mot forslaget.
Komiteen har videre merket seg at
spørsmålet om hvorvidt lovens virkeområde skal omfatte Svalbard,
Jan Mayen og bilandene, ønsker flere sentrale høringsinstanser å
få utredet. Komiteen støtter forslaget om en nærmere utredning,
men ber om at Stortinget orienteres på egnet måte før en eventuell
forskrift om lovens anvendelse for Svalbard, Jan Mayen og bilandene
utarbeides.
Helt til slutt vil jeg påpeke at
dagens lov er en midlertidig lov, og den er gyldig til 1. oktober
2017. Av den årsak er det viktig å behandle denne loven i dag, slik
at vi også etter den 1. oktober har en lov å forholde oss til i
tilknytning til saken. En enstemmig komité slutter seg på denne
bakgrunn til forslaget.
Statsråd Per-Willy Amundsen [12:58:09]: Regjeringen foreslår
en ny lov om informasjon om bestemte angitte områder, skjermingsverdige
objekter og bunnforhold. Forslaget viderefører i stor grad forbudene
i Midlertidig lov om beskyttelse av og kontroll med geografisk informasjon
av hensyn til rikets sikkerhet. Samtidig vil regjeringens lovforslag
på en rekke områder innebære en liberalisering og oppmyking av gjeldende
forbud. I tillegg har regjeringen foreslått at det etableres et
forbud mot opptak og bruk av informasjon om nærmere angitte skjermingsverdige
objekter.
Formålet med loven er å beskytte
og utøve kontroll over informasjon som må beskyttes av hensyn til
rikets sikkerhet og andre vitale nasjonale sikkerhetsinteresser. Der
det er sikkerhetsmessig forsvarlig, skal loven også legge til rette
for at slik informasjon kan benyttes til samfunnsviktige formål.
Jeg er glad for at en enstemmig
utenriks- og forsvarskomité har sluttet seg til regjeringens forslag
til ny lov. Jeg har også merket meg at komiteen har bedt om at Stortinget
orienteres om hvorvidt loven skal få anvendelse for Jan Mayen, Bouvetøya
og norske biland i Antarktis. Regjeringen vil orientere Stortinget
på egnet måte før en slik forskrift fastsettes.
Den teknologiske utviklingen går
raskt, og muligheten for å innhente, bearbeide og utnytte informasjon blir
stadig bedre. Dette har stor betydning for en rekke samfunnsviktige
aktiviteter og gir nye muligheter for det private næringslivet.
Det er en ønsket utvikling. Samtidig vil informasjon som kan brukes
til viktige samfunns- og næringsmessige formål, også kunne brukes
av fremmede makter, i strid med våre nasjonale sikkerhetsinteresser.
Ett eksempel er detaljert informasjon om bunnforholdene langs den
norske kysten, som i en krisesituasjon vil kunne være av avgjørende
betydning for å gi norske militære styrker et informasjonsovertak. Skjerming
av denne type detaljert informasjon er avgjørende for å unngå at
fremmede makter kan operere med høy presisjon i norske farvann.
Den sikkerhetspolitiske situasjonen
har blitt mer uforutsigbar og krevende. Vi står i dag overfor et
mer komplisert risiko- og sårbarhetsbilde. Jeg har i den forbindelse
merket meg at komiteen har understreket behovet for å opprettholde
et klart og definert forbud mot å oppta og bruke informasjon om
bunnforhold som vurderes å være av betydning for rikets sikkerhet.
I det videre forskriftsarbeidet
vil regjeringen klargjøre de nærmere rammene for forbudene i loven.
Dette arbeidet innebærer krevende avveininger mellom til dels motstridende
hensyn som berører en rekke offentlige og private aktører. Det vil
legges til rette for at mest mulig informasjon skal kunne brukes
til samfunnsviktige formål, med mindre denne informasjonen ikke
skader nasjonale sikkerhetsinteresser.
Kenneth Svendsen hadde
her overtatt presidentplassen.
Presidenten: Flere
har ikke bedt om ordet til sak nr. 8.
Innstilling
fra kontroll- og konstitusjonskomiteen om Representantforslag fra
stortingsrepresentantene Jette F. Christensen, Martin Kolberg, Gunvor
Eldegard, Michael Tetzschner, Erik Skutle, Helge Thorheim, Gjermund Hagesæter,
Per Olaf Lundteigen og Bård Vegar Solhjell om endringer i EOS-kontrolloven (Innst. 431 L (2016–2017),
jf. Dokument 8:63 L (2016–2017))
Jette F. Christensen (A) [13:02:18] (ordfører for saken):
Dette er en sak som har vært innom Stortinget flere ganger, både
i forbindelse med evalueringsutvalgets framlegg og gjennom at dette
forslaget ble lagt fram. Det er de samme representantene som la
fram forslaget, som er i komiteen. Jeg skal ikke gjenta de argumentene som
jeg flere ganger har gått igjennom i salen, men jeg vil bare henvise
til stortingsdebattene som har vært, og vise til det som forslagene
fra evalueringsutvalget for EOS-utvalget bygger på, og Innst. 146 S
for 2016–2017, Innst. 145 S for 2016–2017 og Dokument 7:1 for 2015–2016.
Forslagsstillerne foreslår at EOS-kontrollinstruksen oppheves,
og at instruksens bestemmelser integreres i EOS-kontrolloven. Forslagene
til materielle endringer i regelverket bygger i hovedsak på evalueringsutvalgets forslag,
som er gjengitt i Dokument 16 for 2015–2016. Det er foreslått en
del språklige tilpassinger i lovteksten, uten at det innebærer realitetsendringer.
Og som jeg sa da jeg la fram lovforslaget: På noen områder tar ikke
representantforslaget opp endringer som er foreslått av evalueringsutvalget.
Det er belyst og drøftet i debatten og ved framleggelsen, så jeg
skal ikke gjenta det her.
Men det jeg hadde tenkt at jeg skulle
gjøre, var å knytte noen kommentarer til utvalgets kontroll og innsyn, siden
det har vært en del diskusjon om det her. Det har også vært løftet
fram i høringsuttalelser til komiteen fra departementene, og det
har vært diskutert i pressen.
Kildevernet er viktig for å ha en
operativ EOS-tjeneste. Derfor oppfatter jeg at EOS-utvalget, E-tjenesten
og PST tar dette på like stort alvor. Det gjør også Stortinget. Så
hvorfor går ikke komiteen inn for Justis- og beredskapsdepartementets
forslag om at særlig sensitiv informasjon i PST skal være unntatt
kontroll? Er det ikke naturlig å likebehandle PST og E-tjenesten?
Vel, slik som komiteen ser det,
er det vanskelig å kalle en slik øvelse en likebehandling når det
er snakk om to ulike tjenester, to ulike oppdrag, to ulike mandat,
to ulike måter å tilrettelegge for kontroll på og ikke minst to ulike
informasjonshåndteringssystemer. I høringsrunden uttalte også EOS-utvalget
seg. De skrev til kontrollkomiteen at Justis- og beredskapsdepartementets
forslag er et skritt tilbake for den demokratiske kontrollen av
PST. Dette har også vært belyst i innlegg fra lederen av EOS-utvalget
i Aftenposten.
Komiteen viser i sine merknader
til forsiktighetsreglene, som komiteen mener at EOS-utvalget overholder i
sine kontroller. For kontrollen er kildens identitet helt uvedkommende.
Kontrollbehovet knytter seg til helt andre ting enn hvem kilden
er. Det er derfor det er så viktig å opprettholde muligheten for
kontroll. Kontrollbehovet dreier seg om nødvendigheten av nedtegning av
opplysninger om kildens nærstående. Kontrollbehovet dreier seg om
nødvendigheten av nedtegning av negative opplysninger om kilden
selv. Det dreier seg om nødvendigheten av lagring av opplysninger
om overvåkede personer som ikke anses å være relevante for overvåkningsformål,
men som lagres i kildeføringssystem for å håndtere kildeføringen
som metode. Det dreier seg om hvorvidt tjenestens kildeføring trår
over grensen for ulovlig provokasjon, og om kildeføringen er i tråd
med PSTs interne rutiner.
I min tid i kontrollkomiteen, hvor
jeg har hatt ansvar for oppfølging av EOS-utvalget, har årsmeldingene
lært meg at denne kontrollen er noe som PST og alle EOS-tjenestene
ønsker velkommen, og de legger til rette for det. Det er et adelsmerke
ved våre hemmelige tjenester.
PSTs interne regelverk om kilder
er gradert, og som kilder regnes personer som skjult og i streng
fortrolighet rapporterer om personers og gruppers virksomhet. Det følger
av forslaget til § 8 at utvalget så vidt mulig skal aktta hensynet
til kildevern og vern av opplysninger som er mottatt fra utlandet.
Det må antas at PSTs kilder, i motsetning til Etterretningstjenestens,
som oftest vil være norske, og at den informasjonen som samles inn,
vil gjelde nordmenn i stor grad.
Evalueringsutvalget viser til at
det i dag synes å være godt tilrettelagt for EOS-utvalgets kontroll
med Etterretningstjenestens bruk av kilder. Utvalget kan få full
tilgang til informasjon fra og om kilder, med unntak av særlig sensitiv
informasjon. Forslagsstillerne viser til at etter evalueringsutvalgets
syn bør EOS-utvalget få tilgang til informasjonen om PSTs kildeføring,
slik den fremgår av kilderegisteret KildeSys.
Evalueringsutvalget viser til at
PSTs begrunnelse for ønsket om å holde informasjon som kan avsløre
identiteten til tjenestens kilder, utenfor EOS-utvalgets innsyn, på
generelt grunnlag er knyttet til faren for at kilder vil slutte
å dele informasjon med tjenesten dersom den ikke kan gi kildene
et ubetinget løfte om anonymitet.
Dette er argument som er framført
av PST og gjengitt av evalueringsutvalget.
Dette har aldri skjedd. Det har
aldri vært indikasjoner på at dette har vært tilfellet, men det
er en bekymring som PST reiser, og som justisministeren har gjentatt
flere ganger, sist i et innlegg i Aftenposten på lørdag. I brev til
komiteen skriver justis- og beredskapsministeren:
«Lovverket må sikre at EOS-utvalgets
innsyn ikke hindrer tjenestenes tilgang til viktig informasjon.
For å sikre tilgang til informasjon fra menneskelige kilder er det
avgjørende at tjenestenes kilder kan stole på at deres identitet
ikke kan bli kjent for uvedkommende. Hvis kildene ikke kan stole
på det, forvitrer tjenestenes tilgang til informasjon fra enkeltmennesker
(…) Det vil være svært uheldig. Uten sikkerhet for kildene vil tjenestene
ikke kunne gjennomføre samfunnsoppdraget.»
Dette er det ingen som er uenig
i. Kildevern er like viktig i PST som i E-tjenesten. Men det er
tjenesten selv som ikke har funnet å kunne tilrettelegge systemet
slik at EOS-utvalget kan få tilgang til informasjon om tjenestenes
kilder uten å få kjennskap til deres identitet, og det er statsrådens
ansvar å sørge for at det blir prioritert.
Når det gjelder spørsmålet om utvalgets
rett til innsyn i Etterretningstjenestens særlig sensitive informasjon,
viser forslagsstillerne til Innst. 146 S for 2016–2017, der det
framgår:
«Komiteens flertall, alle unntatt
medlemmet fra Sosialistisk Venstreparti, mener begrensningen i innsynet
i «særlig sensitiv informasjon» må løses enten ved at et samlet
EOS-utvalg gis tilgang, eller ved at dagens ordning, basert på Stortingets
vedtak av 1999, opprettholdes. Flertallet mener at dagens ordning med
ugraderte transparente kriterier for hvilke deler av Etterretningstjenestens
virksomhet som er unntatt løpende demokratisk kontroll, bør videreføres.»
Det er en enstemmig komité som gjengir
dette. Sosialistisk Venstreparti er de eneste som står utenfor merknaden.
Forslagsstillerne viser til at Forsvarsdepartementet i 2014 godkjente
følgende graderte definisjon av hva «særlig sensitiv informasjon»
er. Det er det viktig å ha klart for seg, særlig når vi snakker
om særlig sensitiv informasjon innenfor to forskjellige typer tjenester.
Den særlig sensitive informasjonen
i E-tjenesten dreier seg om
identiteten
til E-tjenestens og utenlandske partneres menneskelige kilder
identiteten
til utenlandske partneres særskilt beskyttede tjenestemenn
personer
og operative planer i okkupasjonsberedskapen
E-tjenestens
og/eller utenlandske partneres særlig sensitive utenlandsoperasjoner
som ved kompromittering
alvorlig
kan skade forholdet til fremmed makt grunnet operasjonens politiske
risiko, eller
kan
medføre alvorlig skade eller tap av liv for eget personell eller
tredjepersoner
Unntaket begrenser ikke EOS-utvalgets
innsyn i opplysninger om og fra norske og utenlandske kilder generelt.
Utvalget får som hovedregel likevel innsyn i slik informasjon på
en slik måte at kildenes identitet er anonymisert ved at hver kilde
er gitt et unikt nummer, eller på annen måte. I noen tilfeller vil
slik anonymisering ikke være tilstrekkelig til å skjule kildens
identitet, f.eks. fordi andre opplysninger om kilden eller tjenestens kontakt
med vedkommende vil være egnet til å avsløre identiteten. Hvis kildens
identitet i slike tilfeller anses som særlig sensitiv, vil opplysningene
om og fra kilden unntas i sin helhet i medhold av ovennevnte unntak.
Kildevern er avgjørende for en operativ
tjeneste, og komiteen er opptatt av at det ivaretas. En annen grunn til
at vi er opptatt av at dagens ordning opprettholdes, er at de kontrollene
som EOS-utvalget utfører overfor PST, har vist seg å være nødvendige.
De har ført til viktige endringer som har gitt en tryggere tjeneste,
og som har gitt en bedre kontroll. Det ønsker vi velkommen.
En enstemmig komité, alle partiene
i komiteen, er av den oppfatning at kildevernet i dag fungerer etter
hensikten. Kilder som samarbeider med PST og med dem som er på oppdrag
for Etterretningstjenesten, kan være trygge på at deres identitet
har et godt vern. Derfor mener jeg det er problematisk når justisministeren
i sin høringsuttalelse impliserer at man ikke nødvendigvis kan være
trygg på det. Det skriver han også sågar i Aftenposten. Jeg mener
det er problematisk når justisministeren selv sår tvil om kildevernet
hos PST. Da er det der problemet ligger.
I Justis- og beredskapsdepartementets
forslag til lovendring kommer det fram at intensjonen med forslaget er
at identiteten til menneskelige kilder i PST ikke skal være tilgjengelig
for EOS-utvalget. Men den er jo ikke det i dag, og det foreligger
heller ikke noe ønske om den informasjonen. Den demokratiske kontrollen
av bruk av kilder dreier seg om metodebruk og årsaken til registrering.
Den dreier seg ikke om identitet.
En enstemmig komité viser til at
det er statsrådens ansvar å sette tjenestene i stand til å utføre
sitt virke på en måte som gjør det tilgjengelig for kontroll, og
samtidig ivareta kildevernet. Derfor er det en enstemmig komité
som ber om at dette arbeidet prioriteres, og at PSTs register innrettes
slik at kontroll av metode er mulig å gjennomføre uten å avdekke
identitet.
Det er en enstemmig og samlet komité
som er av den oppfatning at dagens innsynsrett fungerer etter hensikten,
med tanke på å ivareta kildevernet og kontrollbehovet for metodebruk,
og vi ønsker å opprettholde den.
Helge Thorheim (FrP) [13:15:32]: Jeg vil først takke saksordføreren
for arbeidet med denne saken og takke komiteen for et godt samarbeid
om en meget viktig sak, som gjelder innbyggernes tillit til de hemmelige
tjenester.
Ethvert land har sine såkalt hemmelige
tjenester, som er opprettet for å ivareta nasjonens, dvs. innbyggernes,
interesser når det gjelder å avdekke planlagte handlinger som vil
påvirke landet og dets innbyggere på en negativ måte. I de fleste
land forutsettes det at disse tjenestene opererer i henhold til
klart vedtatte hjemler for sin virksomhet, gjennom både lov, forskrift
og instruksverk.
For at de hemmelige tjenestene skal
ha tilstrekkelig legitimitet i befolkningen og hos lovgiverne, dvs.
Stortinget i vårt land, må en finne måter å kontrollere hvorvidt
tjenestene opererer på en måte som er forenlig med det som var intensjonen
fra lovgiverne da loven ble vedtatt. I vårt land har vi etablert
et folkevalgt etterretnings- og sikkerhetsutvalg, EOS, som har som
oppgave å føre kontroll med de hemmelige tjenestene, og det har
fungert i sin nåværende form i over 20 år.
Evalueringsutvalget som har evaluert
EOS-utvalget, kom fram til at utvalget i det store og hele hadde
fungert etter hensikten med opprettelsen av utvalget, og dette er
svært betryggende. Noen mindre justeringer er foreslått av evalueringsutvalget,
og noen av disse er ført videre av Stortinget, herunder å samle
lov og instruks i samme dokument. Gjennom representantforslag fra
kontroll- og konstitusjonskomiteens medlemmer foreligger nå denne
endringen som innstilling til Stortinget, basert på representantforslaget.
Når det gjelder etterretnings- og
sikkerhetsutvalgets handlingsrom for å følge med på etterlevelsen
av lovverket fra de hemmelige tjenestenes side, må dette være stort
nok til at en kan være trygg på at det utøves en tillitvekkende
folkevalgt kontroll av tjenestene, og at eventuelle negative funn
blir korrigert. På den andre siden må tjenestene ha trygghet for
at kontrollvirksomheten foregår på en slik måte at spesielt sensitiv
informasjon ikke kommer på avveie, og da snakker en bl.a. om identiteten
til kilder til etterretningsopplysninger, navn på utenlandske partnere,
osv. Det er viktig at kilder som de ulike tjenestene baserer seg
på, fortsatt har tillit til vedkommende hemmelige tjenester.
Dersom det er opplysninger som EOS-utvalget
er skjermet fra, og hvis det oppstår uoverensstemmelser, kan EOS-utvalget
bringe denne typen spørsmål inn for henholdsvis Forsvarsdepartementet
og Justis- og beredskapsdepartementet og, i siste instans, for Stortinget.
Fremskrittspartiet mener loven med
forarbeider ivaretar balansen til de ovennevnte hensynene på en
god måte, og Fremskrittspartiet støtter den foreliggende innstillingen.
Statsråd Per-Willy Amundsen [13:18:33]: La meg innledningsvis
gi uttrykk for at innstillingen fra kontroll- og konstitusjonskomiteen
om lovendringer i EOS-kontrolloven har en rekke gode og viktige
forslag som jeg stiller meg bak. Disse endringsforslagene vil gi EOS-utvalget
bedre lovgrunnlag for sin viktige samfunnsoppgave, og det vil gi
EOS-tjenesten bedre mulighet for læring og forbedring og borgerne
bedre forutsigbarhet og klarhet.
Det er likevel én bestemmelse som
av både prinsipielle og faktiske årsaker bør få et annet innhold
enn det som er foreslått. Det gjelder § 8 fjerde ledd, om EOS-utvalgets
tilgang til særskilt sensitiv informasjon. Bestemmelsen må omfatte
både Etterretningstjenestens og PSTs kilder, sånn at disse får samme
vern. Jeg vil presisere at dette ikke innebærer en innstramming
i forhold til dagens praksis i PST. Forslaget i innstillingen innebærer at
Stortinget stadfester vernet for Etterretningstjenestens særskilt
sensitive kilder, i samsvar med dagens praksis. Vernet for PSTs
sensitive kilder vil etter forslaget som ligger i innstillingen,
fortsatt være uavklart. Denne forskjellsbehandlingen er ikke saklig.
EOS-utvalget viser i årsmelding for 2016 til at spørsmål om innsyn
«har vært et tema mellom utvalget og PST i 2016». Uklarhet og uenighet
bidrar ikke til et godt samarbeidsklima i kontrollarbeidet. PSTs
sensitive menneskelige kilder har like stort og legitimt behov for
vern som Etterretningstjenestens sensitive kilder.
I årene etter stortingsbehandlingen
av ordningen for Etterretningstjenesten i 1999 har PST forholdt
seg til at ordningen også skulle gjelde for beskyttelse av PSTs
kilder, ettersom de har samme hensyn som gjelder for dem.
Som EOS-utvalget viser til i årsrapporten
for 2016, har utvalget i de senere årene ønsket tilgang til kildemøterapportene,
noe de ikke har hatt tidligere. PST har, i tråd med sitt generelle
ønske om å gi EOS-utvalget best mulig grunnlag for sin kontrollvirksomhet,
gitt utvalget innsyn etter forespørsel, men etter at identifiserende
informasjon er fjernet.
Representantforslagets forslagsstillere
«vil påpeke at en forutsetning for å gi EOS-utvalget tilgang til
PSTs register for kildeopplysninger er at det vil være praktisk mulig
og forsvarlig av hensyn til kildevernet». Denne erkjennelsen av
behovet for kildevernet må føre til en lovfesting og trygt vern
også for PSTs kilder.
EOS-utvalget uttaler i siste årsmelding
at de er tilfreds med Etterretningstjenestens tilrettelegging for
utvalgets innsyn og kontroll. PST vil sikre at det minst blir likeverdig
tilgang for utvalget i PST. Jeg vil minne om at forslagsstillerne
viser til at Etterretningstjenesten plasserer den særskilt sensitive
informasjonen helt utenfor EOS-utvalgets søkemuligheter. Utvalget
har derfor ikke kjennskap til at informasjonen finnes. I PST ligger
derimot informasjonen i KildeSys, PSTs datasystem for behandling
av opplysninger fra kilder, og utvalget får i dag informasjon om
at det ligger der. Utvalget kan så be om å få se informasjonsinnholdet,
og det får de, etter at identifiserende informasjon er fjernet.
Ingenting annet enn dette endres før utvalget får se rapportene.
EOS-utvalget viser i årsmeldingen
for 2016 til det økte innsynet i PST i 2015, at de har fått innsyn
i form av anonymiserte stikkprøver i KildeSys, og at de i 2016 har arbeidet
for å få enda bedre innsynsmuligheter, i form av tilgang til å kunne
søke i systemet selv.
Det er, som sagt innledningsvis,
altså ikke sånn at forsvarsministeren og mitt lovforslag innebærer
en innstramming av utvalgets innsyn i PST. Men dersom Stortinget
slutter seg til utvalgets syn, vil PST ikke lenger kunne rense rapportene
for identifiserende informasjon før sekretariatet og utvalget leser
dem. Det innebærer en uakseptabel fare for at identitet blir kjent.
I PST er det bare noen ganske få som har tilgang til kildemøterapportene,
rett og slett fordi erfaring tilsier at jo flere som vet, jo større
er faren for at kildenes identitet kan komme ut. Det innebærer reell
fare for disse kildenes liv og helse. Av etiske grunner kan ikke
PST benytte en kilde dersom det medfører fare for liv og helse for
kilder selv, for familiemedlemmer eller for andre. I PST er det
bare de få informantene som har et særlig behov for vern, som kalles
kilder. Alle de andre kalles kontakter, og for dem har EOS-utvalget
full tilgang.
Når den enkelte gis kildestatus,
er det altså vurdert sånn at det vil ha betydning dersom det skulle
komme ut at de gir PST informasjon. Det ligger i sakens natur at de
personene som har relevant informasjon for PST, har tilgang til
miljøer som ikke ønsker at PST skal kjenne til dem eller deres gjøremål.
Vi vet at disse miljøene kan være svært farlige. Kildene vil selvsagt
også selv bli mer tilbakeholdne eller trekke seg når PST i mindre
grad kan garantere anonymitet. Det vil ha betydelige negative konsekvenser
for tjenestens mulighet til å gjennomføre samfunnsoppdraget. PST
er avhengig av informasjonen for å kunne gjennomføre forebyggende
tiltak, for etterforskning og for å kunne gi storting og regjering
godt beslutningsgrunnlag. Dersom tilgangen til kildeinformasjon
blir svakere, vil vi måtte akseptere at PST i mindre grad vil kunne
løse samfunnsoppdraget.
Det finnes rett og slett ikke noen
mulighet til å sikre god nok etterretning uten informasjonen fra
kilder. Derfor håper jeg at PST også fremover, i fortsettelsen, skal
kunne gi betryggende vern til sine kilder. Vi trenger all den informasjonen
de kan gi.
Presidenten: Det
blir replikkordskifte.
Jette F. Christensen (A) [13:27:12]: Anonymitet skal kunne
garanteres. Det er derfor vi har datasystemer eller andre systemer
som kan utvikles på den måten at identiteten til kilden – som ikke
er grunnlag for kontroll – kan tas bort fra de delene som er grunnlag
for kontroll.
Jeg har lyst til å be statsråden
kommentere at EOS-utvalgets leder skriver at Justis- og beredskapsdepartementets
forslag er et skritt tilbake for den demokratiske kontrollen av
PST. Det mener jeg bør bekymre statsråden at han alene er fanebærer
for. Ingen andre partier – ikke Høyre, ikke Fremskrittspartiet –
på Stortinget er enig med justisministeren. Han står alene mot EOS-utvalget
og kontrollkomiteen i dette spørsmålet, og jeg trenger hans kommentarer
til at hans forslag er et skritt tilbake for den demokratiske kontrollen
av PST.
Statsråd Per-Willy Amundsen [13:28:19]: Jeg har ikke tenkt
å kommentere utsagnet som representanten viser til.
Men jeg vil understreke viktigheten
av at vi har gode regler, som gir kilden et godt vern. Jeg oppfatter
det dessverre slik at man tar et skritt tilbake dersom man vedtar de
lovendringene som ligger på bordet i dag, nettopp fordi man har
praktisert etter samme logikk som E-tjenesten tidligere har gjort,
og dermed også i større grad har kunnet ivareta kildens identitet.
Det er snakk om informasjon som
er av den karakter at ja, man vet ikke navnet på personen, man vet
ikke identiteten til personen – det er erstattet av et nummer –
men annen informasjon i tilknytning til saken kan bidra til å klargjøre
hvilken person det er snakk om. Da trenger vi samme type beskyttelse
for PST som for E-tjenesten.
Jette F. Christensen (A) [13:29:24]: Jeg registrerer at statsråden
ikke vil knytte noen kommentarer til uttalelsen fra lederen av EOS-utvalget.
Det forbauser meg.
Jeg trenger en oppklaring fra justisministeren.
I mitt innlegg refererte jeg: Hva er det som er grunnlaget for kontroll?
Hva er det som kontrolleres? Det er ikke identiteten til kildene,
det er hvorfor de blir kontrollert, hvorfor informasjonen blir lagret.
Dette er en viktig kontroll, som man trenger for å opprettholde
tilliten til de hemmelige tjenestene. Mener ikke statsråden at den kontrollen
er viktig? Og mener ikke statsråden at det er hans ansvar å sette
både PST og EOS-utvalget i stand til å ha den type løpende kontroll,
som gjør at vi har så robuste hemmelige tjenester i dette landet
– og har en så sterk tillit til dem?
Statsråd Per-Willy Amundsen [13:30:21]: Jeg er veldig opptatt
av at EOS-utvalget kan gjennomføre sitt viktige mandat.
Jeg oppfatter det slik at de forslagene
som kom fra meg og Justis- og beredskapsdepartementet, i høyeste grad
vil ivareta nettopp de hensynene som representanten viser til, nemlig
en god balanse mellom kildevern på den ene siden og – på den andre
siden – det å legge til rette for at EOS-utvalget kan utføre sitt
særdeles viktige arbeid. Her er det ingen motstrid. Men man har
altså valgt å gå inn på en løsning som skjermer E-tjenesten spesielt,
men ikke gir det samme kildevernet til PST. Det synes jeg er beklagelig.
Jeg synes ikke det er en god løsning. Jeg håper at man kan se nærmere
på det, for her går man inn på løsninger som kan bidra til å svekke
PST i deres viktige arbeid.
Jette F. Christensen (A) [13:31:26]: Jeg får nesten lyst til
å spørre om justisministeren ikke mener at det er forskjell på oppdrag
og mandat hos E-tjenesten og hos PST. Det er jo det. Det er også
forskjell på hvor de virker, og på hvilke typer kilder de har. Det
er ubønnhørlig beskrevet i evalueringsutvalgets rapport, og det
er derfor de ikke foreslår det som justisministeren foreslår.
Jeg er nødt for å stille et oppfølgingsspørsmål.
Er det noen spesiell grunn til at justisministeren ikke vil knytte noen
kommentarer til uttalelsen fra lederen av EOS-utvalget, når hun
sier at Justis- og beredskapsdepartementets forslag er et skritt
tilbake for den demokratiske kontrollen av PST?
Statsråd Per-Willy Amundsen [13:32:11]: Jeg er opptatt av
at vi skal ha gode regler, som ivaretar EOS-utvalgets viktige mandat
og viktige arbeid, og at vi samtidig har et godt regelverk, som
gjør både E-tjenesten og PST i stand til å utføre sitt arbeid på
en god måte. Jeg oppfatter det slik at man tar et skritt tilbake
med de forslagene som ligger på bordet i dag, og jeg vil advare
mot at man bidrar til et dårligere kildevern for E-tjenesten enn
for PST.
Jeg vil samtidig understreke at
det i enkelte situasjoner faktisk kan være større behov for kildevern
for PST enn det kan være for E-tjenesten. Det er i hvert fall ikke noen
grunn til å si at PST skulle ha noe mindre behov for det enn E-tjenesten.
Ja, det er et ulikt mandat. Ja, man forholder seg til innland og
til utland. Men kildens behov for at liv og helse blir ivaretatt,
må settes i front.
Jette F. Christensen (A) [13:33:27]: Jeg har lyst til å spørre:
Ministeren kommer hele tiden tilbake til dette med kildevern, det
har jeg veldig respekt for, men har han noen eksempler på at EOS-utvalget
noen gang har utført en kontroll i PST – i noen registre over noen
personer – der den informasjonen som EOS-utvalget kontrollerer,
har kommet ut? Det virker nesten slik på måten han argumenterer
på her, og det er veldig alvorlig.
Jeg har også lyst til å legge til
at jeg veldig gjerne vil at ministeren utdyper hvorvidt han synes
at den demokratiske kontrollen er viktig, for det framstår ikke
som om det er så veldig viktig for ham i dag.
Statsråd Per-Willy Amundsen [13:34:22]: Jeg har flere ganger
gjentatt at den kontrollen som EOS-utvalget foretar, er særdeles
viktig.
Samtidig, når representanten viser
til at det ikke har blitt gjort den type feilskjær tidligere, er
det ikke på noen som helst slags måte min intensjon å mistenkeliggjøre
EOS-utvalgets medlemmer – på samme måte som jeg antar at det ikke
er komiteens og representantens intensjon å mistenkeliggjøre EOS-utvalgets
medlemmer med hensyn til E-tjenesten. Jeg legger det samme til grunn
når det gjelder PST. At vi har et godt regelverk, som ivaretar kildevernet
– uavhengig av hvorvidt representanten mistenkeliggjør mine intensjoner
med hensyn til medlemmer i EOS-utvalget, det vil jeg ha meg frabedt
– er viktig. Det er viktig at vi har gode regler, et regelverk som
fungerer.
Presidenten: Replikkordskiftet
er omme.
Martin Kolberg (A) [13:35:45] (komiteens leder): Det var
egentlig ikke min intensjon å ta ordet i debatten, men vi opplever
jo denne helt spesielle situasjonen at vår justis- og beredskapsminister
er meget ubekvem, tydeligvis, med et samlet stortings oppfatning
av hvordan denne kontrollvirksomheten skal være organisert. Det
oppfatter jeg som uheldig, og jeg vil kalle det alvorlig. Jeg ser
på kroppsspråket til statsråden at han ikke er bekvem med uttalelsen
at det er «alvorlig», men det er selvfølgelig det, fordi det handler
om så følsomme og viktige spørsmål som angår så mange mennesker.
Statsråden bruker i sitt innlegg uttrykket «et skritt tilbake», at
det kan sette tjenestene tilbake. Tjenestene har jo vært veldig
gode, de har fungert veldig bra. Det finnes ingen eksempler på at
dette på noen som helst slags måte har gått galt, og det ble bekreftet
gjennom det replikkordskiftet vi nå har hørt.
Jeg holder dette korte, men presise
innlegget, for jeg vil høre at statsråden sier til Stortinget før
vi går til votering senere i dag, at han vil sørge for at det er
lojalitet til det vedtaket som Stortinget gjør for de tjenestene
som han har ansvaret for.
Statsråd Per-Willy Amundsen [13:37:41]: Det er en selvfølge
at jeg på vegne av regjeringen lojalt vil følge opp de vedtakene
Stortinget fatter i dag. Det anser jeg som unødvendig å kommentere.
Men jeg konstaterer samtidig at dersom man hadde lagt til grunn
de forslagene som ble oversendt av meg til komiteen, hadde man også
ivaretatt PST, på lik linje med E-tjenesten. Det som ligger på bordet
i dag, innebærer at kildevernet for PST blir dårligere enn det er
for E-tjenesten. Det synes jeg ikke er en god løsning. Jeg håper
at man ser nærmere på det og vurderer det når man går til votering.
Jeg kan ikke forstå annet enn at
de forslagene vi kom med til komiteen, hadde ivaretatt alle disse
hensynene på en god måte, som man ønsker – sikre på den ene siden
god kontroll gjennom EOS-utvalget og på den andre siden at man har
et godt kildevern. Det er ingenting som tilsier at kontrollen med
metodebruken hadde blitt dårligere dersom man også var i stand til
å fjerne den type informasjon fra rapportene som jeg etterspør.
Så er det slik at når komiteen –
og saksordføreren – har gjort dette arbeidet, har man hatt en ganske
begrenset høringsprosess. Man har tilskrevet Justis- og beredskapsdepartementet,
Forsvarsdepartementet og selvfølgelig også EOS-utvalget. Flere har
ikke deltatt i denne høringen. Slik som jeg forstår det, bidrar
ikke det til at konstruktive innspill som kanskje ville vært nødvendige i
en viktig sak som dette, kommer komiteen til del. Det synes jeg
kanskje heller ikke borger for særdeles god saksbehandling.
Jeg oppfatter at prosess er en viktig
del av det Stortinget har diskutert før i dag, og sannsynligvis
for flere av sakene på kartet som ligger foran oss, som vi også
skal diskutere. Da er det viktig at man, når man gjennom komiteer
ønsker å gjøre lovendringer, sørger for å høre andre parter som
kan bidra med oppklarende informasjon, bidra med konstruktive innspill.
Derfor vil jeg sette spørsmålstegn ved den saksbehandlingen som
saksordføreren har gjort i denne saken – om det nødvendigvis borger
for gode løsninger som ivaretar PSTs viktige rolle på en god måte.
Jette F. Christensen (A) [13:41:08]: Jeg fikk jo i replikkordskiftet
svar fra ministeren om at jeg ikke kom til å få svar, men jeg tar
ordet til hans kritikk av prosessen. Det er fint at statsråden er
opptatt av Stortingets arbeid, men dette har vært et grundig arbeid.
Disse forslagene er basert på forslag som kom fra evalueringsutvalget
for EOS-utvalget. De har gjort et godt og samvittighetsfullt arbeid.
Det er også et grunnlag fra debatter i Stortinget. Vi har hatt en
høringsrunde, vi har hatt dette representantforslaget, som Justis-
og beredskapsdepartementet og Forsvarsdepartementet svarte på. Vi fikk
også et brev fra PST som var forbløffende likt de tilbakemeldingene
vi fikk fra Justis- og beredskapsdepartementet, og vi fikk brev
fra EOS-utvalget.
Men jeg er nødt til å si at det
ikke er slik at det at en prosess leder fram til en enstemmig stortingsinnstilling der
også regjeringspartiene er uenig i det statsråden mener, betyr at
det er en dårlig prosess. Det betyr kanskje at det var et dårlig
forslag.
Presidenten: Flere
har ikke bedt om ordet til sak nr. 9.
Innstilling
fra justiskomiteen om Samtykke til godtakelse av direktiv (EU) 2016/680
av 27. april 2016 om fysiske personers vern i forbindelse med kompetente myndigheters
behandling av personopplysninger mv. og om opphevelse av Rådets
rammebeslutning 2008/977/JIS (videreutvikling av Schengen-regelverket) (Innst. 417 S (2016–2017),
jf. Prop. 98 S (2016–2017))
Presidenten: Ingen
har bedt om ordet.
Innstilling
fra justiskomiteen om Endringer i politiregisterloven mv. (gjennomføring
av direktiv (EU) 2016/680 mv.) (Innst. 416 L (2016–2017), jf.
Prop. 99 L (2016–2017))
Margunn Ebbesen (H) [13:43:17] (ordfører for saken): Jeg
takker komiteen for samarbeidet i denne saken, som omhandler endringer
i politiregisterloven for å implementere EU-direktiv 2016/680. Det
er en samlet komité som avgir sin innstilling i saken.
Dette direktivet regulerer politiets
og påtalemyndighetens behandling av personopplysninger til kriminalitetsbekjempende
formål og behandling av personopplysninger innenfor rammene av politisamarbeid
og annet rettslig samarbeid i straffesaker. Direktivet medfører ikke
vesentlige materiellrettslige endringer i politiregisterloven. De
endringene som foreslås, går i hovedsak ut på presiseringer og tilføyelser,
eller de er knyttet til saksbehandlingsregler.
Den største forskjellen er anvendelsesområdet.
Mens reglene tidligere gjaldt utveksling av personopplysninger mellom
landene, gjelder direktivet også den nasjonale behandlingen av opplysningene.
Norge har hovedsakelig allerede implementert dette i sin lovgivning.
Etter forslaget vil det bli lagt til ytterligere presiseringer av eksisterende
definisjoner i lovteksten. Samtidig tilføyes det noen nye definisjoner,
bl.a. om biometriske personopplysninger. Det foreslås også å skille
mellom ulike kategorier personer ved behandling av personopplysninger
i straffesaker.
I bestemmelsen om utlevering av
opplysninger til utlandet er det tilføyd at vilkår for utlevering
av opplysninger til land som ikke har gjennomført direktivet, fastsettes
i forskrift. Det foreslås videre at den registrerte kan saksøke
Datatilsynet, den behandlingsansvarlige og databehandleren uten
hinder av eventuelle andre administrative klageordninger. Videre
foreslås en rekke mindre endringer i arkivloven, politiloven og
straffeprosessloven og retting av en feil i straffeloven som ikke
er knyttet til implementeringen av direktivet. Det foreslås bl.a.
at krav om politiattest for ansatte hos tilsynsmyndigheten gjøres
obligatorisk.
Presidenten: Flere
har ikke bedt om ordet til sak nr. 11.
Innstilling
fra justiskomiteen om Endringer i passloven og ID-kortloven (tilpasning
til nye systemer) (Innst. 398
L (2016–2017), jf. Prop. 114 L (2016–2017))
Ulf Leirstein (FrP) [13:45:57] (ordfører for saken): Endringene
er i stor grad av lovteknisk karakter. Det er ikke så mye politikk
i selve lovene, og det har ikke vært den største debatten i komiteen,
men la meg knytte noen ord til det en enstemmig komité legger fram
av forslag til lovendringer.
Endringene innebærer en harmonisering
av reglene om utstedelse av pass og nasjonalt ID-kort, som planlegges
innført i løpet av 2018. De foreslåtte endringene er også en tilpasning
til innføringen av nye systemer og rutiner for utstedelse av pass
og nasjonalt ID-kort. Jeg er glad for at vi snart får på plass nasjonalt
ID-kort, og disse lovendringene er nødvendige for å forberede implementeringen
av nasjonalt ID-kort.
Det er særlig behov for mer fleksible
regler som i større grad gir rom for regulering gjennom forskrift.
Gjeldende regler om passets gyldighetstid og passgebyrets størrelse
foreslås derfor erstattet av forskriftshjemler, i samsvar med ID-kortloven.
Regjeringens foreslåtte endringer
i passloven viderefører i all hovedsak gjeldende rett, men legger
i likhet med ID-kortloven § 11 til rette for utlevering av opplysninger
fra passregisteret når det er nødvendig for å kontrollere et pass
eller innehaverens identitet. Regjeringen foreslår også en tilføyelse
både i ID-kortloven og i passloven som legger til rette for systematisk
formidling av opplysninger til folkeregisteret om hvem som har fått utstedt
pass eller nasjonalt ID-kort.
I komiteens innstilling er det også
en merknad fra Senterpartiet, som påpeker at det er viktig når passgebyret
skal tas i forskrift, at det ikke blir «urimelig» høyt – jeg tror
det er det begrepet man har brukt i merknaden. Nå har vel et samlet
storting gjennom flere år vært opptatt av at gebyrer i stor grad
skal være fastsatt i tråd med selvkost, og det regner jeg med er
noe som regjeringen og eventuelt framtidige regjeringer også stort
sett vil legge seg på når det gjelder den type gebyrer, slik at
det ikke skal bli urimelig høyt.
Med dette anbefaler jeg en enstemmig
innstilling.
Presidenten: Flere
har ikke bedt om ordet til sak nr. 12.
Innstilling
fra justiskomiteen om Endringer i straffeloven m.m. (skjerpet straff
ved flere grove integritetskrenkelser og styrket oppreisningsvern
ved krenkelser begått av flere i fellesskap) (Innst. 428 L (2016–2017), jf.
Prop. 137 L (2016–2017))
Presidenten: Etter
ønske fra justiskomiteen vil presidenten foreslå at taletiden blir
begrenset til 5 minutter til hver partigruppe og 5 minutter til
medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Peter Christian Frølich (H) [13:48:33] (ordfører for saken):
Det norske straffesystemet er et av de mildeste i verden. Det har
mange flotte sider, og så har det noen mindre flotte sider. En av
utfordringene med systemet vårt er at det i noen tilfeller blir
gitt rom for veldig store strafferabatter. Særlig gjelder dette
ved flere gjentatte grove integritetskrenkelser. Dreper man ett
menneske, er maksstraffen 21 år. Dreper man to eller tre eller fem eller
ti, er den teoretiske maksstraffen fortsatt 21 års fengsel.
Heldigvis har vi forvaring for
de aller grusomste handlingene, problemet med systemet ligger i
gråsonen mellom de ordinære 21-årsstraffene og forvaringsstraffen.
Det er dette som forslaget adresserer her. Systemet vårt i dag er
rett og slett ikke godt nok til å fange opp disse tilfellene. Man
kan oppleve at forbrytelser ikke gjenspeiles i straffen, at de ikke
får en konsekvens.
Løsningen som regjeringen foreslår,
er enkel og god. Vi vil opprettholde maksstraffen på 21 år for drap
eller grove integritetskrenkelser, men vi mener at flere sånne handlinger
bør ha en litt høyere strafferamme – ikke mye, men det skal kunne
gjenspeiles at man har begått en grov handling flere ganger. Det
er så enkelt, så logisk – det handler rett og slett om at systemet
vårt skal være litt mer rettferdig.
Så kommer et helt vesentlig poeng
som jeg tror en del har glemt i debatten som har vært. Det å øke
maksstraffen ved flere gjentatte handlinger er noe vi allerede gjør i
dag, men vi gjør det primært for forbrytelser med de lavere strafferammene.
For å ta et eksempel: Tyveri straffes med to år. Hvis det blir begått
flere tyverier på én gang, blir maksstraffen fire år. På den måten
dobler vi strafferammene, men aldri utover seks år. Det er et godt
system, og det er et logisk system. Men hvorfor i alle dager kan
vi ikke gjøre dette også for de groveste forbrytelsene, som ligger
opp mot 21-årsgrensen? Det virker nesten som om 21-årsgrensen er
en slags hellig ting som man ikke ønsker å endre på i norsk strafferett,
men det er ingenting prinsipielt i veien for å utvide maksstraffen
litt også for flere lovbrudd som har 21 års strafferamme.
Så vet vi at det har kommet forutsigbar
motstand mot forslaget. Flere av dem som er uttalte røster mot,
er de samme kreftene som ønsker ikke bare samme straff som vi har
i dag, men gjerne også betydelig lavere straff enn det vi har i
dag. Det er også mange av de samme kreftene som mente at det var
uheldig at ofre og etterlatte fikk en rolle i rettssystemet vårt,
bl.a. ved introduseringen av bistandsadvokater, de samme kreftene
som varslet at det ville være slutten på det rettssystemet som vi
kjente, men jeg synes ting har gått ganske greit likevel.
Det er viktig å huske at vi straffer
primært av hensyn til gjerningspersonen. Men det er ingen tvil om
at vi i realiteten gjør det litt av hensyn til offeret og de etterlatte også.
De som hardnakket hevder noe annet, bør våkne til den politiske
realiteten – dette er en reell begrunnelse, som jeg vet ligger bak
ønsket om å straffe, både på høyresiden og på venstresiden.
Jeg ser at det er heller ingenting
i veien for at vi som norske politikere skal være med på å utvikle
og utdype begrunnelsen for straff. Den er ikke skrevet i stein av
juridiske teoretikere, det er også en lære som er utviklet i denne
salen. Det er ikke bare noe man kan forske seg til. Vi som folkevalgte
har også et ansvar. En human strafferettspleie må nemlig, etter
min mening, også ta inn over seg hensynet til offeret og de etterlatte.
De får kanskje aldri frihetsfølelsen tilbake. Det å gi dem sjelefred
i noen år ekstra har betydning. At de skal slippe å engste seg for å
møte en gjerningsperson som de frykter, er viktig – det har en verdi.
Verdier er ikke føleri, og dette forslaget snur ikke opp ned på
det rettssystemet som vi kjenner, slik noen har hevdet.
Arbeiderpartiets egen justisminister
Knut Storberget sa i 2008:
«Styrking av fornærmedes og etterlattes
rettigheter er sentralt for å opprettholde tilliten til rettssystemet.»
Det er en uttalelse som jeg er
helt enig i. Det er bare så synd at Arbeiderpartiet i dag ikke kan
følge opp intensjonen til sin tidligere justisminister.
For øvrig ønsker jeg å ta opp forslagene
vi er med på.
Presidenten: Representanten
Peter Christian Frølich har tatt opp de forslagene han refererte
til.
Kari Henriksen (A) [13:53:48]: La meg slå fast med en gang:
Arbeiderpartiet er for å se på straffenivået for grove integritetskrenkelser.
Vi deler det oppriktige engasjementet ofre og pårørende har i denne
saken. Nettopp derfor mener vi at saken må få en skikkelig og verdig
behandling. Vi vil være sikre på at et eventuelt nytt straffenivå
blir mest mulig rettferdig. Vi vil også at en slik viktig prinsipiell
endring skal ha bred oppslutning og kunne vare over tid.
La meg komme med den andre konklusjonen
fra Arbeiderpartiet med en gang: Vi vil gi vår støtte til den delen
av proposisjonen som omhandler styrket oppreisningsvern ved krenkelser
begått av flere i fellesskap.
Så vil jeg også benytte anledningen
til å rette opp en inkurie i omtalen av Arbeiderpartiets forslag,
side 7 og side 9 i innstillingen. Der skal det stå «integritetskrenkelser»
og ikke «identitetskrenkelser».
Behandlingsmåten av proposisjonens
del om økt straffelengde er en god illustrasjon på hvordan man ikke styrer
et land. Høyres og Fremskrittspartiets behandling av denne saken
framstår som et rent valgkamputspill. Arbeiderpartiet vil ikke gjøre
det norske straffesystemet om til en pingpongarena der straffenivå
og straffereaksjoner endres i hurtigtogsfart fram og tilbake som
virkemidler i partiers valgkampstrategier. Det er en uansvarlig
måte å styre et lands straffepolitikk på.
Og hver gang representanten Frølich
desperat peker på at Arbeiderpartiet stopper saken, jo mer sikker
blir jeg på det uansvarlige i dette. Høyre bør ta inn over seg at
de står alene, med kun Fremskrittspartiet på sitt lag, og det forstår
jeg godt. Høyre–Fremskrittsparti-regjeringa mener dette er utrolig
viktig å gjøre nå, men dette er elendig politisk forarbeid og håndverk.
Ingen andre partier i Stortinget støtter ekspressbehandling på tampen av
perioden. Fire år har de hatt på å gjøre det skikkelig. De måtte
derfor vite at de ikke fikk flertall for dette, før de sendte saken
til Stortinget. Likevel tuter de på.
Jeg vil peke spesielt på tre forhold
som viser uansvarligheten. For det første: Stortinget er ikke et
sandpåstrøingsorgan for regjeringa. Stortinget er lovgiver. Justisministeren
og Frølich hevder at saken er grundig hørt. Stortinget har ikke
hørt en sak før den er kommet til Stortinget.
For det andre: Saken som ble hørt
i departementet, er ikke den som vi behandler i dag. Den er svært
endret, noe justisministeren har bekreftet. Det kan stilles spørsmål
ved om saken som er sendt Stortinget, faktisk har blitt hørt før
den kom til Stortinget.
For det tredje: Hastebehandling
er ikke nødvendig. Helt uten saklig grunn har Høyre og Fremskrittspartiet kjørt
fram en hastebehandling i komiteen og i presidentskapet. Det er
ikke slik en ansvarlig regjering styrer et land.
Så til argumentet om at dette handler
om verdier. Arbeiderpartiet har foreslått og fått vedtatt skjerpede
straffer for alvorlige forbrytelser som voldtekt og overgrep etter
grundige utredninger der moralske og etiske verdier og motstridende
hensyn er redegjort for, og ikke minst er forslagene drøftet ut
fra tilgjengelig kunnskap og formålet med straffeendringen. Landets
lover er en slags samfunnskontrakt mellom innbyggerne og staten som
bygger på rettssikkerhetsprinsippene likebehandling, rettferdighet
og forutsigbarhet. Disse verdiene og denne tradisjonen har stått
seg over tid, noe straffeskjerpelsene den forrige regjeringa foreslo,
også har. Når Arbeiderpartiet vil endre, vil vi sikre varige endringer.
Det er også til det beste for offeret.
St.meld. nr. 37 for 2007–2008,
Straff som virker, har bred politisk tilslutning. Der kan vi lese
at hensynet til samfunnstryggheten skal prege kriminalpolitikken:
«Det er (…) regjeringens ansvar
å holde fast ved de grunnleggende prinsipper og ikke forlate den
kunnskapsbaserte politikken selv om reaksjonene i enkelte saker
kan være sterke. Målet er ikke primitiv hevn, men straff som virker
– som minsker sannsynligheten for nye lovbrudd.»
Regjeringspartiene har i denne
saken satt formål og kunnskapsbasert grunnlag til side. Høyre er
ikke lenger et kunnskapsparti. Arbeiderpartiet vil ha med kunnskap
og formål i drøftinger om denne saken.
Flere tunge høringsinstanser, bl.a.
Riksadvokaten og Høyesterett, og flere som deltok på høringen i
Stortinget, pekte på at saken var uforsvarlig dårlig drøftet. Også i
media og i brev til komiteen er det framkommet krass kritikk for
manglende drøfting av lovforslaget. Mente Høyre og Fremskrittspartiet
at saken var så viktig som de sier, hadde saken fått plass, ikke
det politiske spillet.
Arbeiderpartiet fremmer sitt eget
forslag, med de endringene jeg redegjorde for innledningsvis i saken.
Jeg tar herved opp vårt forslag i innstillingen.
Presidenten: Representanten
Kari Henriksen har tatt opp det forslaget hun refererte til.
Jan Arild Ellingsen (FrP) [13:58:52]: Det er ganske fornøyelig
å høre på en debatt av den typen som vi nettopp har begynt på, ikke
minst å høre representanten Kari Henriksen dra seg opp til de store
høyder om motivene til Fremskrittspartiet og Høyre. Det tror jeg man
skal være ganske forsiktig med, for det er vi faktisk i stand til
å definere selv – det trenger vi ikke Arbeiderpartiets hjelp til.
Og hvis det er sånn at etterrettelighet skal være det nye fokuset,
kunne jeg nevnt opptil flere tidligere Arbeiderparti-representanter
som fra denne talerstolen har stått og framhevet sin egen fortreffelighet
og snakket om økte straffer, men som ikke har gjort det i etterkant
– verken som statsråder eller som medlemmer av Stortinget. Så hvis
det er skylddeling representanten Henriksen er ute etter, får hun
lage sin egen liste over sine egne først, så kan vi ta prinsippene
etterpå.
Når det er sagt, synes jeg det
har skjedd mange ting i denne perioden som har vært bra. Jeg er
veldig fornøyd med at vi har fått opphevet foreldelsesfristen for
de mest alvorlige kriminelle handlingene. Der syntes jeg Stortinget
og komiteen gjorde en fremragende jobb. For meg var det en milepæl
som gjorde noe med det fundamentale i systemet vårt. Det gjør vi
på sett og vis i dag også, ikke minst når det gjelder den delen
av proposisjonen som handler om erstatning. Det er ingen rimelighet
i at et offer skal bli avkortet med at de som har ansvaret for å
ha begått en ugjerning mot noen, får delt erstatningsansvar. Etter
mitt skjønn er det totalt urimelig.
Det er et paradoks – i hvert fall
etter å ha hørt på forrige taler – at man ikke har gjort noe med
dette før. Muligheten har vært til stede. Arbeiderpartiet har hatt
justisministeren i mange, mange år og har til de grader hatt muligheten
til å gjøre noe med det. Men da prater man uten å levere. I dag
gjør man noe med det. Man får Stortinget med seg på det. Det synes
jeg vi skal være stolt av, og så kan vi selvfølgelig være uenige
om resten når det gjelder straff, straffutmåling og lengden på straff.
Jeg ser at bl.a. Arbeiderpartiet
i en av sine merknader viser til professor Mads Andenæs, som sier
at man vurderer om det som er gjort, er forsvarlig. Det er vel sånn
at stort sett de eneste som kan definere Stortingets forsvarlighet,
til syvende og sist er Høyesterett. Når Høyesterett konkluderer
med at lovgiver ikke har gjort jobben sin, kan man si at man kanskje
ikke har vært innenfor det forsvarlige. Det skjer heldigvis ikke
ofte, men det skjer noen ganger, og jeg tror sågar at Arbeiderpartiet
har opplevd å få dom imot seg i noen saker i Høyesterett, på enkeltledd,
fordi man åpenbart ikke hadde et godt nok juridisk fundament. Man
må gjerne si at Fremskrittspartiet og Høyre ikke er forsvarlige,
men da må man kanskje ta med seg et speil når man går til Stortingets
talerstol og skal fordele skyld til andre.
Så til straff og straffutmåling:
I dag foreslår mindretallet en økning på ca. 20 pst. Et av motivene
for det er selvfølgelig å gi en bedre profesjonalitet med hensyn
til de ugjerningene som er begått. Selvfølgelig – som saksordføreren
var inne på – om man begår ett eller to eller tre drap: Hvis man
ikke er dømt til forvaring, har det et tak i dag. Så kan man ut
fra et verdigrunnlag si at taket er høyt nok. Det har jeg full respekt
for, men jeg er uenig i det. Derfor støtter jeg selvfølgelig opp
om det forslaget som regjeringen har fremmet, nemlig en økning på
ca. 20 pst.
Jeg registrerer også at Stine Sofies
Stiftelse har kjørt en underskriftskampanje. Man kan selvfølgelig
si at vi nærmer oss 5 millioner mennesker i dette landet, og at
ca. 20 000 underskrifter er ikke mye. Men på den korte tiden synes
jeg det står respekt av den jobben Stine Sofies Stiftelse har gjort,
fordi de tar et samfunnsansvar. Fra sitt ståsted – som offer for
ekstrem kriminalitet mot de mest sårbare – tar de standpunkt og
sier at dette er uakseptabelt; vi synes, fra vårt ståsted, at Stortinget
bør øke strafferammen. Men flertallet sier at nei, Stine Sofies
Stiftelse har ikke peiling, vi kan ikke gå den veien – vi skal vurdere
det, men vi skal ikke gjøre noe med det nå.
Det hadde vært fristende å si at
flertallet i justiskomiteen i dag ikke gir støtte til ofre for kriminalitet,
men støtter gjerningspersonene ved å holde igjen med tanke på straffutmålingen.
Så kan man si at det også er et verdigrunnlag, og det må det åpenbart
være, for vårt ståsted er det fundamentalt motsatte. De som begår
de mest alvorlige handlingene, skal straffes hardest. Det er ingen grunn
til at gjerningspersoner som begår drap eller annen ekstremt voldelig
kriminalitet, skal få en avkorting på straffutmålingen sin.
Så kan vi ta en diskusjon: Er 26
det riktige? Er 30 det riktige? Er 50 det riktige? Jeg har ennå,
etter tolv år i justiskomiteen, til gode å høre noen fra denne talerstolen foreslå
amerikanske tilstander med 100, 200 eller 300 år. Heldigvis er vi
ikke kommet dit, og det er ikke noen grunn til at vi skal den veien.
Men å diskutere taket mener jeg at vi er pliktige til å gjøre, ikke
minst av hensyn til ofrene for den aller verste kriminaliteten.
Kjell Ingolf Ropstad (KrF) [14:04:05]: Saken vi behandler
i dag, er svært kompleks. Den handler om det sterkeste inngrepet
vi som lovgivere kan pålegge våre innbyggere, nemlig heving av strafferammen
fra 21 til 26 år for grove integritetskrenkelser.
Jeg skal ærlig innrømme at dette
har vært en svært krevende sak. Jeg ønsket ikke at den skulle behandles
før sommeren, fordi jeg mener at en slik prinsipiell sak fortjener
en grundigere behandling. Jeg mener det var for kort tid til å kunne
realitetsbehandle den på en forsvarlig måte. Vi har landet på at
vi ikke støtter regjeringas forslag, men Kristelig Folkeparti er
heller ikke avvisende til forslaget. Derfor avviser jeg heller ikke
at Kristelig Folkeparti kan komme til å støtte et lignende forslag
senere, og derfor mener vi at det beste heller ville vært å behandle
denne proposisjonen skikkelig til høsten, men slik gikk det altså
ikke.
I denne perioden har jeg jobbet
mye med vold og overgrep mot barn. Det berører meg at så mange barn og
unge utsettes for grove overgrep i Norge i dag. Ett av sju barn
utsettes for alvorlig vold og overgrep. Det er uholdbart, og vi
må gjøre det vi kan for å forebygge, avdekke og bekjempe denne alvorlige
kriminaliteten på en langt bedre måte enn det vi gjør i dag.
Heving av straffenivået, som vi
diskuterer i dag, er ikke nødvendigvis det viktigste tiltaket for
å forebygge slike overgrep på en bedre måte, men det er viktig å
sikre at straffenivået treffer, ut fra både allmennpreventive hensyn
så vel som individualpreventive. I tillegg er det viktig at vi som
politikere sikrer at nivået på strafferammen som vi fastsetter,
samsvarer med den alminnelige rettsfølelsen. I denne saken forskyves
noe av formålet med straffen fra å være av forebyggende karakter
til å være mer basert på hva som kan anses som rettferdig for fornærmede/skadelidte.
Jeg kan sympatisere med denne forståelsen, men Kristelig Folkeparti
var altså ikke klare for en historisk lovendring og å endre formålet med
straff etter et par ukers komitébehandling.
Dessuten mener jeg at det bør utredes
nærmere hvilket nivå straffene bør ligge på ved grove integritetskrenkelser,
ut fra hvor de ligger per i dag, og hvilke konsekvenser en slik
heving vil kunne få.
Riksadvokaten har i sitt høringssvar
til regjeringa sagt følgende:
«Under enhver omstendighet burde
lovgiverinitiativer i skjerpende retning bygge på en langt mer utførlig
analyse av så vel det faktiske straffutmålingsnivå som konsekvenser
av ulike tiltak enn det som er tilfellet i høringsnotatet.»
Riksadvokaten påpeker også:
«Det samlede inntrykk er at statsadvokatkorpset
i all hovedsak mener strafferammene gir rom for å nedlegge den straffepåstand
som anses riktig i den enkelte sak.»
Jeg kan ikke se at proposisjonen
regjeringa la fram, synliggjorde dette på en god måte. Det er ikke
drøftet grundig om det foreligger et behov for å øke den, og til hvilket
nivå og konkret hvilke typer tilfeller straffbare handlinger bør
heves for. Kristelig Folkeparti har derfor valgt at vi nå ikke støtter
forslag om å heve strafferammen til 26 år.
Men Riksadvokaten påpeker videre:
«Et annet spørsmål er om det i
domstolenes straffutmålingspraksis tas tilstrekkelig hensyn til
at flere straffbare forhold pådømmes samtidig. På dette punkt synes
det å være ulike oppfatninger og nyanser blant landets statsadvokater,
både hva gjelder grunnholdning og syn på om og hvordan det fra lovgiverhold
bør gis nærmere retningslinjer.»
Det kan tale for at det foreligger
grunnlag for å ta en gjennomgang av hvorvidt utmålingen som domstolen fastsetter
ved grove integritetskrenkelser, ved konkurrenstilfeller er slik
den bør være. Kristelig Folkeparti har derfor valgt å fremme et
eget anmodningsforslag som ber regjeringa utrede hvordan en kan
heve straffenivået for grove integritetskrenkelser, og da spesielt
med tanke på konkurrenstilfeller. Dette utelukker heller ikke utvidelser
av strafferammene.
Jeg vil bare kort innom representanten
Ellingsens innlegg i sted. Han er en representant jeg alltid lytter
til når han holder innlegg. Han setter opp at flertallet heller
støtter gjerningsmannen enn offeret. Det vil jeg på det sterkeste
avvise. Som jeg har vært inne på i mitt innlegg, har vi heller ikke
gjennom det vi gjør, avvist forslagene til regjeringa, men vi ønsker
en mye grundigere behandling. Og som jeg også sa: Hvordan kan vi
også se på de forholdene som ikke vil «touche» den øvre strafferammen,
men som vil heves innenfor? Da vil jeg også si at når en ikke skal
gi rabatter, vil en komme inn på det amerikanske systemet, for med
to drap vil en automatisk gå opp mot 42 år, osv. – hvis en hele
tida skal bruke strafferammen maksimalt.
Jeg tar opp Kristelig Folkepartis
forslag. Vi støtter også endringene regjeringa har foreslått når
det gjelder oppreisning og sterkere krav til begrunnelse.
Presidenten: Representanten
Kjell Ingolf Ropstad har tatt opp det forslaget han refererte til.
Jenny Klinge (Sp) [14:09:22]: Senterpartiet meiner på generell
basis at vi har eit fornuftig straffenivå i Noreg. Det viser kriminalitetsutviklinga
og ikkje minst ein låg tilbakefallsprosent.
Ein skal sjølvsagt sørgje for at
dei som har gjort noko kriminelt, får ein passande reaksjon. Eg
er alltid open for å lytte til gode argument og er villig til å
diskutere strafferamme og maksimalstraff når det gjeld enkelte typar kriminalitet.
I denne saka er det likevel ikkje lagt opp til ein god debatt, fordi
tidsramma var for kort. Arbeidarpartiet og Senterpartiet stod saman
om å påpeike dette og å prøve å få utsett behandlinga, men vart
ikkje høyrde av presidentskapet.
Viss ein skal auke maksimalstraffa,
må det vere gjennomtenkte årsaker til dette. Konsekvensane må vere
solid utgreidde, og saka må vere grundig gjennomarbeidd og debattert
av dei folkevalde. Fengselsstraff er inngripande og svært alvorleg
for den det gjeld. Om vi innrettar straffesystemet vårt rett eller
ikkje, har i tillegg betydning for samfunnet, fordi det kan påverke
tilbakefallsprosenten og kor mange som faktisk lever eit liv som lovlydige
etter enda straff. Denne saka fortener derfor ei meir grundig behandling
i Stortinget. I og med at saka vart fremja altfor seint i sesjonen,
har ikkje det vore mogleg.
Representanten Frølich prøvde å
få det til å framstå som at dei som vil stemme mot dette framlegget
i dag, samtidig er for mildare straffer. Eg kan kvittere ut for Senterpartiet
sin del at vi har vore med på å auke straffene for dei grovaste
og mest alvorlege lovbrota.
Når det gjeld dette konkrete framlegget,
har fleire av høyringsinstansane vore sterkt kritiske til forslaget
frå regjeringa. Saka har både prinsipielle og praktiske sider, og
Stortinget burde ha fått betre grunnlag og meir tid til å behandle
framlegget. Som nemnt har regjeringa ikkje lagt til rette for at
dette kunne gjerast på ein god måte. Senterpartiet kjem derfor ikkje
til å gje fleirtal for framlegget om å auke maksimalstraffa for
grove integritetskrenkingar frå 21 til 26 år.
Senterpartiet vil likevel stemme
for framlegget som gjeld oppreisningserstatning til personar som
har vore utsette for integritetskrenkingar av fleire gjerningspersonar.
Oppreisningserstatning er eit langt mindre inngripande tiltak enn
fengselsstraff, og eg meiner at regjeringa har gjeve tilstrekkeleg
grunnlag for framlegget til at vi kan stemme for det allereie no.
Dette var heller ikkje det mest kontroversielle temaet i høyringa,
tvert imot kom det støtte frå fleire hald til dette.
Ordninga vi har i dag, trur eg
bryt med det folk flest meiner er rettferdig. Eg meiner det er eit
kunstig skilje at eit valdtektsoffer t.d. skal få mindre i oppreisningserstatning
om ho eller han har vore utsett for ei gruppevaldtekt gjord av tre–fire
gjerningspersonar enn dersom vedkomande var utsett for tre–fire
separate valdtekter i løpet av eit kort tidsrom. Ei oppreisningserstatning
kan hjelpe eit offer til å kome seg på beina igjen etter ei traumatisk
hending, og eg meiner det er viktig at vi no får på plass ei ny
ordning.
Det er òg viktig at det blir lagt
opp til fleksibilitet for dommarane, slik at dei kan utmåle ei passande
og fornuftig erstatning i kvart tilfelle. Etter mitt syn har regjeringa
landa på ei løysing som balanserer dei viktigaste omsyna i saka.
Det må takast meir omsyn til ofra enn i dag når det gjeld denne
typen kriminalitet. Det er viktig og riktig at det no blir mogleg
å idømme ei høgare oppreisningserstatning i dei tilfella der personar
har vore utsette for integritetskrenkande kriminalitet av fleire
gjerningspersonar.
Iselin Nybø (V) [14:13:14]: Denne saken handler om viktige
prinsipielle grenselinjer i vår strafferettspleie. Vi har, og har
alltid hatt, et mildt samfunn i Norge. En av grunnene til det er
at samfunnets straffereaksjoner er humane. Vi har ikke urimelig
lange straffer i dette landet, og vi har ikke urimelige og dårlige
soningsforhold. Det skal vi heller ikke ha. Ser vi på samfunn som
har veldig høye strafferammer og dårlige soningsforhold, gjenspeiler
dette seg ofte i samfunnet som sådant. Det er nemlig ikke sånn at
hvis vi har høye straffer for f.eks. drap, så begås det færre drap,
eller om vi har dårlige soningsforhold, så havner færre i fengsel.
I mange tilfeller kan det synes som om det er det motsatte som er
tilfellet. Derfor er det viktig at vi tenker oss veldig grundig om
når vi flytter på det prinsipielle grensemerket.
I denne saken har det gått rimelig
raskt for seg. Etter hva jeg har forstått, er denne saken levert
etter fristen Stortinget selv har satt. Videre er den hastebehandlet
i komiteen, og det var flere av høringsinstansene som ikke fikk
sukk for seg og derfor ikke kunne stille på høring. En sak som dette
krever en ryddigere prosess enn det er lagt opp til i denne saken.
Det er i alle fall min mening.
I Norge viser tall at kriminaliteten
er på vei ned. Tilbakefallsprosenten er blant den laveste i verden.
Vi har gode grunner til å være stolte av den tradisjonen vi har
i Norge. Hvis målet er lite kriminalitet og god rehabilitering tilbake
til samfunnet, lykkes vi egentlig ganske bra. Men det er klart dette
er et nyansert spørsmål. Straffenivå er et vanskelig spørsmål. Vi
har sikkert alle mottatt mail med tusenvis av underskrifter fra
en kampanje for høyere maksimumsstraff. Samtidig vet vi at når lekfolk sitter
i retten og skal ilegge straffer i konkrete saker, er spørsmålet
ikke lenger like enkelt. Da dømmer de ofte mildere enn det en fagdommer
ville gjort.
Det er ikke lett å diskutere straffenivå
med dem som er offer eller pårørende etter en kriminell handling.
Problemet er at det ikke er mulig å gjøre godt igjen den lidelsen
som er påført. I denne saken har flere argumentert med at så lenge
ett drap kan medføre 21 års fengsel, bør flere drap kunne medføre
en ytterligere skjerping til 26 års fengsel. Men er det virkelig
sånn at en økning fra 21 år til 26 år er det som skal til for at
folks rettsfølelse blir i tråd med lovverket? Eller vil dette medføre
ytterligere press for å få hevet straffenivået enda mer?
Straffenivået er ikke noe som ligger
fast og er statisk. Det er noe som forandrer seg gjennom tidene,
og det er mange hensyn som skal veies opp mot hverandre når straffenivået
skal fastsettes. Folks rettsfølelse er selvfølgelig et av disse
hensynene. Men vi skal huske på at det er overfor samfunnet den
enkelte skal gjøre opp for seg, og rehabilitering er en viktig del
av straffen. Den domfelte skal ut igjen i samfunnet og leve som
normalt, som noens nabo og noens kollega. Preventive hensyn må vektlegges.
I de tilfellene det her er tale om, er den preventive effekten mindre
enn ved andre typer forbrytelser. Det er ofte sånn at det er affekt
inne i bildet, og en straffs preventive virkning er avtakende når
straffen når et visst nivå.
Det er to grunner til at Venstre
ikke støtter regjeringens forslag til straffeskjerpelser. For det
første er det fordi prosessen ikke har vært i tråd med alvorligheten
til denne saken. Men det viktigste er at vi ønsker å fortsette den
linjen vi har i norsk strafferettspleie, med humanitet og moderasjon
som bærende verdier.
Når det gjelder forslaget fra regjeringen
om å endre skadeserstatningsloven § 3-5 og § 5-3 for å tydeliggjøre muligheten
for å fastsette separate krav til oppreisning for den enkelte ansvarlige,
støtter vi det – som også andre har gitt uttrykk for at de gjør.
Jeg vil få fremme Venstres forslag
som er levert inn. I utgangspunktet hadde vi tenkt at vi skulle
stemme subsidiært for Arbeiderpartiets forslag. Jeg er imidlertid ikke
like sikker lenger, for jeg opplever at vi har to regjeringspartier
som argumenterer veldig sterkt for sitt syn i saken, som naturlig
er, men som heller ikke gir uttrykk for at det er noen tvil om at
dette er en vanskelig sak, og at det er noen viktige hensyn som
må balanseres opp mot hverandre. Jeg er redd for at hvis et utvalg
skal settes ned, blir det ikke så bredt sammensatt som det burde vært,
med tanke på sakens alvorlighet og viktighet.
Presidenten: Representanten
Iselin Nybø har tatt opp det forslaget hun refererte til.
Torgeir Knag Fylkesnes (SV) [14:18:29]: Regjeringa vil utvide
maksimumsstraffa til 26 års fengsel ved fleire brotsverk som kan
gi meir enn 15 års fengsel. Saken blei fremja for Stortinget den
22. mai og har følgjeleg blitt hastebehandla. Det er spesielt.
Så store prinsipielle spørsmål
som å heve straffenivået i Noreg frå 21 til 26 års fengsel, sjølv
om det berre er for ein del brotsverk, må og bør få ei grundig behandling,
ikkje berre av regjeringa, men også av Stortinget. Ei sak som blir
behandla i komiteen over tre vyrkedagar, der få rekk å stille til
høyring, det er rett og slett ikkje forsvarleg.
Det er eit stort og viktig spørsmål
om auka straff vil føre til færre brotsverk og meir rettferd for
offera. Det ligg i saka at det aldri vil bli full rettferd for dei
brotsverka det er snakk om her, elles ville vi ikkje hatt eit humant straffesystem.
Difor er det ei viktig avveging kvar desse grensene skal gå.
SV ser at dei juridiske miljøa
er delte når det gjeld om dette er nødvendig og ønskjeleg, og om
det vil bidra til eit betre straffesystem. Mange meiner at dette
forslaget er i tråd med rettsoppfatninga til folk, men det er ikkje nødvendigvis
sikkert. Kvar kjem det ifrå? Kvar har ein det frå at dette er i
tråd med rettsoppfatninga til folk? Det burde vi sjølvsagt ha tatt
oss meir tid til for å få betre kunnskap om, og ei utgreiing ville
nettopp ha gitt oss svaret på det.
SV kjem difor til å støtte forslaget
frå Arbeidarpartiet, om å setje ned eit utval som skal sjå på behovet
– slik får vi vurdert alle sider av saka i ein stor og viktig prinsipiell diskusjon.
SV vil difor også støtte forslaget frå Venstre, om å greie ut effekten
av ulike straffer, med tanke på rehabilitering. SV vil stemme for
forslaga som opnar for separate oppreisingskrav for den enkelte
ansvarlege. Det har lenge vore urettferdige og urimelege måtar å
berekne erstatning til offer på, og vi støttar den endringa.
Tilbake til maksimumsstraff: For
meg er det tydeleg at det i forslaget ligg ein ganske fattig og
snever inngang til sjølve straffespørsmålet.
For det første føreset regjeringa
kva som er rettsoppfatning til folk utan å ha spurt dei, utan å
ha høyrt dei.
For det andre er det heilt i det
blå kva for effektar dette vil ha på både allmennpreventive og individpreventive
plan. Vil eit noko høgare maksimumsstraffenivå i det heile føre
til at færre gjer brotsverk, eller til at individ i større grad
vil innsjå alvoret i handlingane sine? Det burde forslagsstillarane
kunne svare på.
For det tredje er det heilt uklart
om litt høgare straffer vil bidra til betre og ikkje dårlegare rehabilitering.
Og korleis vil det vere å kome tilbake til samfunnet for dei rehabiliterte
etter straffa? Vil eit høgare nivå verke positivt på det?
Kort sagt verkar det ikkje som
regjeringa verken har stilt seg sjølv eller andre det fundamentale
spørsmålet: Vil dette føre til eit betre eller eit verre samfunn?
Det håper eg i alle fall éin av tilhengjarane av dette forslaget kan
svare prinsipielt på. Berre å blåse dette forslaget igjennom i Stortinget
utan at heilt fundamentale spørsmål er reiste, er ganske skremmande.
Kvifor er regjeringspartia redde for kva folk og fagfolk vil seie
og meine? Det er eit ope spørsmål, som eg trur vi neppe kjem til å
få svar på i denne debatten. Men det aner meg at det er ein valkamp
på gang, og at dette er ein del av ei lengre valkampførebuing.
Statsråd Per-Willy Amundsen [14:22:24]: Det er en kjensgjerning
at drap, grov vold, voldtekt og seksuelle overgrep mot barn har
store skadevirkninger for fornærmede, pårørende, etterlatte og samfunnet
som helhet. Ofrene og deres nærmeste påføres langvarig lidelse av
både fysisk og psykisk art. Samfunnet tar skade i form av økt utrygghetsfølelse
i befolkningen og redusert livsutfoldelse og livskvalitet.
Regjeringen mener at straffene
bedre må gjenspeile alvoret i det å begå flere grove forbrytelser
mot medmenneskers liv og helse. Det er dette som er kjernen i den
saken som Stortinget skal ta stilling til i dag.
Forslaget om skjerpet straff består
av to elementer som må ses i sammenheng: for det første at man hever maksimumsstraffen
med 5 år, fra 21 år til 26 år, i saker hvor noen har begått flere
grove volds- eller seksuallovbrudd. For det andre gis det et signal
til domstolene om å utmåle straffene strengere i denne typen saker.
Det vil si at straffenivået skal heves.
Det er nå 36 år siden Stortinget
opphevet livstidsstraffen i straffeloven. Det var i 1981. Maksimumsstraffen
ble da satt til 21 års fengsel. Den har ligget fast siden den gang,
med et unntak for folkemord, forbrytelser mot menneskeheten, grove
krigsforbrytelser og grove terrorhandlinger, hvor strafferammen
etter hvert er blitt hevet til 30 års fengsel.
Siden den gang har disse spørsmålene
blitt utredet og debattert en rekke ganger. Og til grunn for den
proposisjonen som Stortinget behandler i dag, ligger det en grundig
utredning som bygger på å videreutvikle tidligere utredninger av
dette spørsmålet. Derfor stiller jeg meg kritisk til forslagene
om ytterligere utredninger. Spørsmålet har allerede vært utredet
i flere omganger. Vi kjenner allerede de hensynene som taler for
og imot strengere straffer i denne typen saker. Enda en utredning
vil ikke hjelpe. Det som nå gjenstår, er den politiske avveiningen
som denne forsamlingen er satt til å foreta.
Regjeringens forslag har vært bredt
debattert siden det ble sendt på høring i desember i fjor. Meningene
har vært delte. Jeg har merket meg at Advokatforeningen og Riksadvokaten
er blant dem som har gått imot forslaget. På den andre siden har
forslaget fått støtte fra høringsinstanser som Det nasjonale statsadvokatembetet
og Stine Sofies Stiftelse. I høringen på Stortinget ga også Politijuristene
sin tilslutning til forslaget.
Noen debattanter har gjort et poeng
av at straff bare kan begrunnes med straffens allmennpreventive
og individualpreventive virkning. Disse nyttevirkningene er viktige,
men de kan etter mitt syn ikke alene begrunne dagens straffenivå.
Selv om vi ikke med sikkerhet kan fastslå at en strafferamme på
21 år virker mer preventiv enn f.eks. 5 år, tror jeg det er få som
mener at vi burde senke straffenivået for drap så pass drastisk.
Det har med rettferdighet å gjøre: for offer, for pårørende, for
etterlatte og for samfunnet som helhet. Det handler også om at vi
som samfunn gir signaler om hvor straffverdig en handling er. Jeg
mener dagens høye strafferabatter gir et galt signal.
Vi kan aldri oppnå full forholdsdsmessighet
mellom forbrytelse og straff. Straffen må være i tråd med menneskerettighetene
og våre tradisjoner for en human strafferettspleie. Men innenfor
disse overordnede rammene er det altså et politisk spørsmål å bestemme
hvor straffenivået og maksimumsstraffen skal ligge. Regjeringen
mener altså at straffenivået for flere grove volds- og seksuallovbrudd
bør heves. I lys av dette, i lys av den hevingen av straffenivået
for drap, grov vold og seksuallovbrudd som har funnet sted de siste
årene, mener regjeringen at strafferammen i disse sakene bør heves
fra 21 til 26 år.
Jeg registrerer at komiteens flertall
har signalisert at de ønsker å videreføre dagens høye strafferabatter,
og at flertallet dessverre ikke støtter regjeringens forslag om økt
strafferamme.
Presidenten: Det
blir replikkordskifte.
Kari Henriksen (A) [14:27:39]: Vi behandler i dag en sak
der Høyre og Fremskrittspartiet står alene om en hastebehandling
av en sak som ikke trenger å hastebehandles. De økonomiske og administrative
konsekvensene av lovforslaget om straffeskjerpelse er stemoderlig behandlet
i proposisjonen. Den uansvarlige saksbehandlingen i Stortinget har
også avskåret Stortinget fra å stille spørsmål til oppklaring til
departementet, noe som er en viktig demokratisk verdi som skiller
regjeringas og Stortingets rolle.
Kriminalomsorgsdirektoratet viser
at økt behov for soningsdøgn på 5 pst. ville utløst investeringer
på 550 mill. kr og 125 mill. kr i årlige økte driftsutgifter. Dette
er det ikke redegjort for i proposisjonen.
Kriminalomsorgen i Norge kuttes,
soningskapasiteten i Norge er så å si på stedet hvil under Høyre–Fremskrittsparti-regjeringas
styre.
Er statsråden enig i at de økonomiske
og administrative konsekvensene av forslaget er vesentlig informasjon
for Stortinget, og mener statsråden at det er tilstrekkelig utredet
og synliggjort i proposisjonen som er lagt fram?
Statsråd Per-Willy Amundsen [14:28:40]: Disse spørsmålene,
som jeg var inne på i mitt innlegg, har vært utredet en rekke ganger
siden man fjernet livstidsstraffen i 1981. Det har vært debattert,
og det har vært utredet. Så mangel på informasjon og mangel på kunnskap
for å kunne fatte beslutninger i denne saken mener jeg er et særdeles
dårlig argument. Men jeg oppfatter at man gjerne vil bruke det argumentet
for på en måte å unngå å ta et valg i det som er en viktig sak,
og som jeg gjennom min tid som politiker har opplevd som et tilbakevendende
tema som har vært diskutert, uten at man har vært villig til å fremme
de lovforslagene som er nødvendige for å ivareta de hensynene som jeg
oppfatter at befolkningen ber om, altså strengere straffer. Da handler
det lite om å diskutere enda mer om prosess.
Svein Roald Hansen hadde
her overtatt presidentplassen.
Kari Henriksen (A) [14:29:46]: Jeg skjønner at det er ubehagelig,
og at «repeat»-knappen er god å ha.
Ved tidligere straffeskjerpelser
under Stoltenberg økte behovet for antall soningsdøgn og varetekt.
Kriminalomsorgsdirektoratets anslag over nødvendige budsjettmessige
styrkinger er høyere enn det samlede kuttet i hele denne regjeringsperioden.
Fremskrittspartiet går til valg
på flere titalls milliarder i økte skattekutt, samtidig som de uttrykker
bekymring på velferdsstatens vegne. Janusansiktet viser seg så visst
i dagens politikk.
Tiltaket i Nederland er midlertidig,
og så vidt Stortinget er kjent med, er det ikke satt i gang prosesser
med hensyn til utvidelse av f.eks. Skien og Halden, som raskt ville
kunne være på plass. Siden det haster sånn: Forbereder nå statsråden
en kapasitetsutvidelse ved disse og andre fengsler, og kan statsråden
gi en vurdering av når arbeidet i Skien og Halden kan påbegynnes?
Statsråd Per-Willy Amundsen [14:30:43]: Denne regjeringen
har lagt til rette for utbygging av fengselsplasser. Det er vi gang
med. Det kommer også tydelig frem i revidert nasjonalbudsjett. Så
nye fengselsplasser blir bygd. Samtidig bruker vi de midlertidige
plassene i Nederland for å avhjelpe en situasjon som var skapt under
den forrige regjeringen, hvor man ikke hadde nok fengselsplasser
til å håndtere dem som sto på vent for soning. Det gjør denne regjeringen
noe med.
Så oppfatter jeg tilknytningen
mellom den saken som representanten tar opp, og det vi diskuterer
her i dag, altså økte strafferammer, som kanskje litt søkt. For det
første oppfatter jeg vel ikke at det beste argumentet for rettferdighet
og strengere straffer er at man frykter at man skal få noe mer utgifter
til soning. Det er i så fall en kostnad vi er villig til å ta. Videre
er det altså sånn at vi har bygd opp fengselskapasitet, og vi forsetter
å gjøre det.
Kari Henriksen (A) [14:31:48]: Jeg forstår veldig godt at
det er ubehagelig å lide et så klart nederlag i Stortinget i en
sak som ikke trenger å hastebehandles, og som Høyre og Fremskrittspartiet
står alene om å ville hastebehandle. Det er spesielt utfordrende
når justisministeren ikke engang i Stortinget kan redegjøre for
de økonomiske konsekvensene, og bare viser til at det er gjort tidligere
vurderinger. Her har vi en situasjon der en nesten ikke har begynt
å bygge en eneste ny fengselsplass i Norge i den tiden en har hatt
regjeringsmakt. Vi spør da: Hva vil det koste? Hvordan vil justisministeren
løse det økte kapasitetsbehovet?
Til nå har vi bare fått høre «repeat»-knappen.
Det kunne være interessant med noen faktatall, og kanskje i tilknytning
til fengslene i Halden og Skien?
Statsråd Per-Willy Amundsen [14:32:42]: Vi har lagt til rette
og får realisert nye fengselsplasser. Jeg viser også til revidert
nasjonalbudsjett og Agder fengsel, som kommer til å bety et stort
løft. Så ja, det bygges flere fengselsplasser, og vi avhjelper midlertidig
gjennom det vi har på plass i Nederland. Så her handler regjeringen,
og mer vil komme i tiden som ligger foran oss.
Så skjønner jeg at det er ubehagelig
for Arbeiderpartiet å diskutere denne saken, og at man helst vil
at det skal dreie seg om alle mulige andre ting enn det som er sakens
kjerne og sakens realitet. Vi har altså gjennom tiår diskutert strengere
straffer for særlig alvorlig kriminalitet, hvor man gjentatte ganger
har utført den samme typen kriminalitet.
Denne regjeringen tar det til etterretning,
fremmer et lovforslag og ber Stortinget ta stilling til det, og
det eneste jeg merker meg at man argumenterer med, er altså prosess,
utredning og mer tid.
Kjell Ingolf Ropstad (KrF) [14:33:55]: Vi opererer jo ikke
med strafferabatt i Norge, men statsråden snakker om strafferabatt
i sitt innlegg. Derfor er mitt spørsmål ganske enkelt om intensjonen
med proposisjonen er å endre dette, slik at man nå opererer med
strafferabatt. For man har jo noen prinsipielle utfordringer knyttet til
det, slik jeg ser det, og man vil i alle fall ha et helt annet system
dersom man skal gjøre det. Så når statsråden sier det på den måten,
er det sånn at han vil endre det, eller skulle han ønske at en endret
det?
Statsråd Per-Willy Amundsen [14:34:33]: Slik dagens lovgivning
fungerer, får man det som av mange oppfattes å være en strafferabatt,
dvs. at det første seksuelle overgrepet mot et barn er det som får
mest utslag, og hvis man da gjentar dette flere ganger, vil straffen
per gjennomført seksualovergrep mot dette barnet bli mindre. Det
er noe vi prøver å reparere på med denne proposisjonen, at man i
større grad ved gjentakende forbrytelser som er svært alvorlige
– vi snakker altså om strafferammer på over 15 år – i mindre grad
skal få denne rabatten, som man oppfatter det som. Derfor hadde jeg
også trodd at dette var noe Stortinget var villig til å gjøre noe
med.
Dette har vært diskutert lenge,
det har vært utredet lenge, og her handler det altså rett og slett
om at Stortinget agerer.
Iselin Nybø (V) [14:35:46]: Jeg har lyst til å følge litt opp
det som representanten Ropstad snakket om. Statsråden svarer at
han er opptatt av å bøte på det som handler om strafferabatt. Hvis
man begår en forbrytelse som har en strafferamme på inntil 21 år,
kan man få 21 år. Begår man flere slike forbrytelser, ønsker nå
justisministeren og regjeringen å øke strafferammen til 26 år. Men
det vil jo fortsatt være en strafferabatt, vi setter bare taket
litt høyere. Argumentasjonen som justisministeren selv bruker, vil
også gjøre seg gjeldende om han i dag skulle få flertall for det
forslaget som han har lagt fram. I tillegg medfører det forslaget
som her ligger på bordet, at man øker straffenivået for visse forbrytelser
som har en strafferamme på over 15 år.
Mitt spørsmål til statsråden er:
Er han bekymret for at det vil skape et ytterligere press på øvrige
kriminelle handlinger når det blir et større spenn i straffenivået
– at vi vil få et ytterligere press på å øke straffenivået generelt?
Statsråd Per-Willy Amundsen [14:36:52]: Det er riktig at
så lenge man opererer med en øvre strafferamme, vil man alltid komme
i den situasjonen at dersom man gjør nok antall forbrytelser, vil
man få det som kan oppfattes som en strafferabatt.
Intensjonen med denne proposisjonen
handler om å redusere den virkningen og skape mer balanse mellom det
som prosaisk nok omtales som rettferdighet, dvs. forventninger der
ute når folk begår svært alvorlig kriminalitet, og den utmålingen
av straff den enkelte da ilegges. Dette er et forsøk på å imøtekomme
den kritikken.
Så er det riktig at det som opprinnelig
var på høring, var mer omfattende. Dette er et forsøk på å komme
opposisjonen og Stortinget i møte for å få en løsning som vi faktisk
kan ta stilling til i denne stortingssesjonen.
Torgeir Knag Fylkesnes (SV) [14:37:56]: Statsråden seier
at dette er meir i tråd med rettsoppfatninga til folk. Korleis har
statsråden fått greie på det?
Statsråd Per-Willy Amundsen [14:38:05]: Dersom man har deltatt
i det politiske ordskiftet gjennom år, ser man et stadig tilbakevendende
tema som nettopp handler om dette. Og det er nettopp derfor det
er så viktig å skille mellom den type forbrytelser som ikke har noe
offer, den type forbrytelser som ikke er så alvorlige, og det vi
snakker om her. Vi snakker om drap, vi snakker om seksuelle overgrep
mot barn, voldtekt, grov vold, og at det gjentas flere ganger. Det
er da man havner i den situasjonen, som tilbakemeldinger der ute blant
mange velgere uttrykker, at det blir urimelig at man skal ha en
slags strafferabatt når man begår så mange alvorlige forbrytelser.
Jeg oppfatter at det er noe som gjenspeiler folks rettsfølelse.
Det kan hende at SV er uenig i det, men det er i hvert fall et standpunkt
jeg har.
Presidenten: Replikkordskiftet
er dermed over.
De talere som heretter får ordet,
har en taletid på inntil 3 minutter.
Dag Terje Andersen (A) [14:39:18]: Jeg skal i liten grad
snakke om saken, dvs. jeg har ikke tenkt å si så mye om innholdet
i saken, for det klarer våre justispolitikere utmerket. Jeg vil
heller kommentere det faktum at vi behandler saken.
Jeg står her med et brev fra Stortingets
presidentskap, datert 21. februar, vedrørende framleggelse av saker
for Stortinget i vårsesjonen, der det står: I anledning regjeringas
oversikt over bebudede saker i vårsesjonen finner presidentskapet
grunn til å informere om at sakene må fremmes senest fredag 21.
april for at de skal kunne påregnes å bli behandlet før vårsesjonens
slutt.
Det er selvfølgelig spesielt av
hensyn til at hvis man får store og viktige saker, skal Stortinget
ha mulighet til å gjøre en skikkelig jobb med dem. Jeg oppfatter
denne saken som viktig.
Flertallspartiene i komiteen, Høyre
og Fremskrittspartiet, har sørget for at vi behandler saken i vår,
til tross for at den ble oversendt fra regjeringa over én måned
etter tidsfristen. De burde gjort det før, hvis de syntes den var
viktig.
Når vi har de reglene vi har for
når saker skal legges fram, er det av hensyn til demokratiets krav
til grundighet i Stortingets behandling, og ikke minst respekten
for at det ikke er alle som har så store grupper som Arbeiderpartiet,
Høyre eller Fremskrittspartiet i Stortinget. I denne saken er det
faktisk sånn at verken Venstre, SV eller Miljøpartiet De Grønne
har folk i den fagkomiteen som i løpet av få dager har behandlet
saken. Da er det sånn at de store partiene ikke respekterer de små
partienes mulighet til å følge sin forpliktelse til å jobbe grundig
og sette seg inn i saken.
Men det som kanskje er mest alvorlig,
er at når mindretallet tar opp den saken med presidentskapet, er det
sånn at presidentskapets flertall, de samme to partiene, ikke respekterer
presidentskapets brev til regjeringa. Og når ikke presidentskapet
legger til rette for en god demokratisk debatt i et viktig spørsmål
– som jeg også mener er viktig, og som det kan være gode grunner
til å framlegge – altså Stortingets mulighet til å behandle det på
en god måte, utfordrer jo presidentskapet Stortingets rolle med
hensyn til en demokratisk behandling. Presidentskapets flertall
ivaretar interessene til Høyre og Fremskrittspartiet, men ikke hensynet
til demokratiet og ikke hensynet til en forsvarlig saksbehandling.
Det synes jeg er skuffende.
Margunn Ebbesen (H) [14:42:46]: Regjeringen har foreslått
å øke maksstraffen for gjentatte alvorlige integritetskrenkelser.
Dette er ment å ramme den som begår flere drap, flere grove voldtekter
og flere voldsforbrytelser.
I dag er dagen da Arbeiderpartiet
og Senterpartiet stemmer ned dette forslaget – dette til tross for
at ofre, pårørende og folk flest sier ja til å øke straffenivået
for de verste forbrytelsene som begås.
Stine Sofies Stiftelse har samlet
inn over 18 000 underskrifter til fordel for regjeringens forslag
på bare noen få dager. Dette sier i alle fall meg at folk der ute
ønsker sterkere reaksjoner overfor gjerningspersonene og heller
støtter ofrene, selv om det er en liten andel av vår befolkning.
Vi politikere har et ansvar for
å lytte til folk. Det er derfor vi er valgt inn på Stortinget. Debatten
om strafferammer har alltid vært aktuell, og forslaget fra regjeringen
har vært varslet politikk lenge, helt siden vi tegnet regjeringsplattformen.
I tillegg har strafferammer vært
debattert ute i samfunnet i lang tid. Debatten blusser opp når svært
alvorlige kriminelle handlinger går for domstolene.
Arbeiderpartiet har brukt mye tid
på å kritisere selve prosessen, istedenfor å bruke tid på selve
saken. Lenge visste vi ikke hvordan Arbeiderpartiet ville stille
seg til den. Det eneste vi visste, var at de ønsket å utsette behandlingen
av saken i Stortinget.
Arbeiderpartiet står her i dag
og kritiserer prosessen. De mener vi hastebehandler forslaget på
tre uker og kjører en uforsvarlig prosess. Men dette er likevel
et paradoks, for på fredag forrige uke fremmet Arbeiderpartiet et
nytt forslag om endringer i forutsetningene for nærpolitireformen.
Dette skal de ha oss til å behandle i løpet av bare én uke.
Jeg forstår at det er valgkamp,
og at frontene tilspisser seg. Men her kan ikke Arbeiderpartiet
kritisere regjeringspartiene for hastebehandling, når de gjør akkurat det
samme selv.
Det er synd at forslaget om strafferammer
ikke får flertall, og at debatten dessverre har dreiet seg om prosess
fremfor saken i seg selv. Det er synd at vi i nok en sak ser ut
til å glemme ofrene bak en så alvorlig straffbar handling. I dag
oppnår vi ikke flertall for et viktig forslag som ville styrket
ofrenes og pårørendes stilling. Det er beklagelig.
Anna Ljunggren (A) [14:45:32]: Justisminister Amundsen ble
for en tid tilbake utfordret på hva som var de tre viktigste sakene
denne regjeringen hadde gjort for å bekjempe voldtekt. Han kom på
én: politireformen. Det sier det meste om en regjering som i slutten
av perioden prøver å skjule sin mangel på handlekraft i arbeidet
mot vold og overgrep og innføre «lengre straff» ved å prøve å framstå
som streng. Regjeringen tar seg ikke engang bryet med å legge opp
til en skikkelig prosess. Høyesterett er kritisk, Riksadvokaten
er kritisk, og Kriminalomsorgsdirektoratet peker på at det kommer
til å koste mange hundre millioner kroner. Og så får Stortinget
seks dager på å behandle den. Slik styrer man ikke et land.
Representanten Jan Arild Ellingsen
sa at Arbeiderpartiet hadde god tid i regjering til å innføre forhøyet maksimumsstraff.
Med respekt å melde: Fremskrittspartiet har sittet i fire år i regjering
og har hatt tid til å fremme denne saken for Stortinget for lenge
siden. Da kunne vi ha behandlet den på en grundig, ryddig og ansvarlig
måte. Det gjør vi ikke nå.
Det er snart valgkamp, og det har
denne saken vært preget av fra dag én. I fire år har Arbeiderpartiet
etterlyst en forpliktende handlingsplan mot voldtekt, og i morgen
kommer Høyre, Fremskrittspartiet og Kristelig Folkeparti til å stemme
imot en slik forpliktende plan. At planen skal være forpliktende,
er nemlig uaktuelt for regjeringen. De stemmer også imot forslaget
om at voldtekt, vold i nære relasjoner og vold og overgrep mot barn,
herunder overgrep som er dokumentert på nett, skal prioriteres av
politiet. Og de stemmer imot forslaget om å intensivere arbeidet
med å endre holdningene til voldtekt og sørge for at dommere og
meddommere i domstolene får økt kunnskap om voldtekter, særlig fest- og
sovevoldtekter. Det hjelper ikke å si at voldtektsmenn skal sitte
inne lenge, hvis de ikke dømmes.
Hovedutfordringene i dag er at
mange voldtekter aldri anmeldes, at man ikke engang kan være sikker
på at anmeldelsen blir prioritert av politiet, og at sjansen for at
gjerningsmannen blir dømt, er liten. Men hva gjør justisministeren
med disse reelle utfordringene? Ingen verdens ting.
Arbeiderpartiet er ikke imot økte
straffer for grove integritetskrenkelser, men vi må vite hva konsekvensene av
forslaget er, og hva behovet er – og ikke minst vil vi gjøre mer,
for økte maksimumsstraffer alene er ikke nok for å bekjempe vold
og overgrep.
Ingebjørg Amanda Godskesen (FrP) [14:48:22]: De kriminelle
har i tiår hatt en rekke organisasjoner, professorer, kriminologer
og andre eksperter som har kjempet for stadig bedre rettigheter
for lovbrytere. Med noen hederlige unntak er det få stemmer i debatten som
snakker om hva som er best for ofrene.
Fremskrittspartiet ønsker, i likhet
med offerorganisasjonene, strengere straffer for de aller verste
kriminelle. Serieovergripere og seriemordere bør, av hensyn til ofrenes
verdighet, få strengere straff enn i dag. Fremskrittspartiet ønsker
å gi ofrene større plass i norsk strafferett.
I dag er det mulig å dømme en kriminell
til maksimalt seks år i tilleggsstraff for alle lovbrudd utover
det første, eller to ganger strafferammen for et lovbrudd der rammen
er under seks år. Voldtekt har i dag en maksimumsstraff på ti år,
jf. straffeloven § 291. Etter dagens regelverk kan en serieovergriper
som har begått flere titalls voldtekter, maksimum dømmes til 16 års
fengsel. I tillegg vet vi at domstolene gjennomgående vegrer seg for
å bruke den øvre delen av strafferammen.
En undersøkelse NRK foretok i 2011,
viste at overfallsvoldtekter i gjennomsnitt førte til en dom som
var under en femtedel av strafferammen. Kan vi si at dette er et
system som ivaretar ofrene i stor grad? Nei – det mener ikke vi
i Fremskrittspartiet.
Regjeringen vil ikke innføre et
amerikansk system, der kriminelle dømmes til flere hundre år i fengsel. Fremskrittspartiet
ønsker likevel å foreta nødvendige endringer i et straffesystem
som i altfor liten grad ivaretar og fokuserer på offeret i straffesaker.
Regjeringens forslag legger derfor opp til en skjerping av dagens
praksis, slik at serieovergripere og yrkeskriminelle i større grad
blir stilt til ansvar for sine forbrytelser. En moderat økning av
strafferammen på fem år medfører at serieovergripere og yrkeskriminelle
vil få en straff som i større grad tar hensyn til ofrenes behov
for rettferdighet og oppreisning.
Ofre for voldtekt og grov kriminalitet
får i dag erstatning og oppreisning av gjerningsmenn. Dette er riktig og
bra. Det finnes likevel noen relativt groteske paradokser i dagens
regelverk. I saker med flere gjerningspersoner vil domstolene ofte
fastsette et samlet oppreisningsansvar overfor fornærmede, f.eks.
i saker om gjengvoldtekter. Dette fører til at de enkelte kriminelle som
har begått en gruppevoldtekt, betaler mindre i oppreisning til offeret
enn de ville ha gjort om de hadde utført voldtekten alene. Dette
er moralsk galt, og jeg er glad for at denne delen av forslaget
får flertall her i dag.
Fremskrittspartiet har i regjering
fjernet foreldelsesfristen for vold og overgrep, styrket barnehusene
og innført et offerkontor i hvert politidistrikt. Jeg håper ofrenes
rettigheter kan styrkes ytterligere her i dag, og jeg oppfordrer
alle til å gjøre som Fremskrittspartiet: å stemme for hele forslaget.
Peter Christian Frølich (H) [14:51:19]: Kritikken mot prosessen
høres rett og slett litt hul ut. Her tror jeg ikke det mangler tid,
her mangler det først og fremst vilje. Saken har vært programfestet.
Den har vært varslet siden 2013. Hovedinnholdet har vært kjent for
både Arbeiderpartiet og alle oss andre siden desember 2016. Så er
proposisjonen endret. Den er gjort mindre omfattende. Det er rett
og slett slik at proposisjonen har blitt mye mer overkommelig.
Ja, saken har blitt behandlet litt
raskere enn normalt, men det har ikke krevd noe særlig mer arbeid
av den grunn. Det er kuttet på litt dødtid i komitébehandlingen,
men høring er gjennomført på en helt forsvarlig og normal måte,
og det har vært forsvarlige merknadsrunder, iallfall for toppolitikere
som sitter på Stortinget.
Velgerne forventer handlekraft
av oss. I stedet kommer vi ut av denne dagen med vedtak om nye utredninger,
nye komiteer, nye utvalg. Det er helt åpenbart lett å sparke ballen
nedover gaten og utsette avgjørelser.
Så er det bare å registrere at
av alle partiene som klager på prosessen, er det Arbeiderpartiet
som klager høyest. Dette er altså partiet med størst stortingsgruppe, med
flest kommunikasjonsrådgivere og andre politiske rådgivere, de har
stor justisfraksjon – de har i det hele tatt alle forutsetninger
for å klare å sette seg inn i en proposisjon på knappe 40 sider.
Kommer dette temaet overraskende
på Arbeiderpartiet? Er ikke selve essensen av hva man skal gjøre
som justispolitiker, å ta stilling til straffesystemet vårt og strafferammene?
Er ikke det en debatt som justispolitikere bør kunne ta på sparket?
Arbeiderpartiet må gjerne være
mot dette forslaget, det er fullt ut en ærlig sak. Men de må i det
minste kunne varsle et tydelig standpunkt. Arbeiderpartiet har brukt mye
av tiden på å snakke om presidentskap og frister og formelle brev,
men hva mener Arbeiderpartiet om saken? Er utrede det svaret Arbeiderpartiet
ønsker å gi velgerne? Anerkjenner Arbeiderpartiet i det hele tatt
problemet?
Sveinung Rotevatn (V) [14:54:02]: Ein kan tenkje seg fleire
grunnar til å heve straffene for ulike brotsverk. Det kan bidra
til sterkare allmennprevensjon, altså at færre vil gjere slike brotsverk,
eller det kan bidra til sterkare individualprevensjon, altså at
den aktuelle brotsmannen vil kome på betre tankar. Men regjeringspartia
bruker ikkje sånne argument i innstillinga, ei heller i høyringsnotatet
som gjekk ut. Der stod det tvert imot svart på kvitt:
«Prevensjonsteoriene – allmenn-
og individualprevensjon – kan i liten grad begrunne en slik lovendring».
Så kva står vi igjen med då? Jo,
det er den gode, gamle allmenne rettskjensla, som er det berande
og einaste argumentet i forslaget frå regjeringspartia. Og kva er
så denne størrelsen «allmenn rettskjensle»? Justisministeren svarte
i stad at han hadde snakka med nokre veljarar. Ja, det er bra. Ei
rimeleg tolking er kanskje det fleirtalet måtte meine om straffenivået.
Eg trur nok det er god grunn til å seie at fleirtalet er for strengare
straffer. Men spørsmålet er om fleirtalet meiner det fordi dei a) veit
kva det faktiske straffenivået er, eller b) fordi dei ikkje veit
det. Og det har vi faktisk ein god del kunnskap om.
Det var eit stort forskingsprosjekt
på Universitetet i Oslo i 2010 som gjennomførte ei grundig undersøking av
folk sine haldningar til straff. Kva lærte vi av det? Jo, vi lærte
tre ting:
Folk
ønskjer høgare straffer.
Folk
trur at straffenivået er mykje lågare enn det det faktisk er.
Når
dei blir spurde om kva som ville vore eit passeleg straffenivå,
svarer folk generelt lågare enn det som er dagens reelle straffenivå.
I den saka vi no har føre oss,
handlar det om grove integritetskrenkingar. Ok, kva seier forskinga
om det då? Jo, når folk blir presenterte for saker som handlar om
gatevald og partnarvald, ville berre 36 pst. gje like streng straff
som ein domstol faktisk gjev. Når dei blir presenterte for valdtektssaker,
ville berre 43 pst. gje like streng straff som det ein domstol faktisk
gjev. Og når ein spurde dei kva dei trudde ein domstol ville gje
i straff, var det faktiske straffenivået i alle saker alvorleg undervurdert av
dei spurde. Dette var til alt overmål før straffeskjerpingane i
den nye straffelova.
Faktum er altså at det norske straffenivået
stort sett er i tråd med folk si allmenne rettsoppfatning. Ja, tidvis
er det faktisk i overkant strengt. Men like fullt trur folk flest at
straffenivået er mykje lågare enn det det er. Kvifor er det sånn?
Tja, kanskje er det fordi vi har ei rekkje politikarar som spring
rundt i valkamp etter valkamp og gjev eit misvisande bilde av kor
strengt vi faktisk straffar folk i dette landet. Det bør dei slutte
med.
Noreg er eit av verdas tryggaste
og fredelegaste land – ikkje på trass av at vi har eit straffesystem
basert på kunnskap og humanisme, men på grunn av det.
Åse
Michaelsen (FrP) [14:57:17]: Når jeg hører på de ulike innleggene
her nå, hvor vi diskuterer hvordan folk opplever ting, hvordan vi
som politikere opplever ting, og hvordan advokater opplever ting,
er det noen som ikke blir ofte nok nevnt, og det er ofrene. Det
er ofrene – og de pårørende til ofrene – som skal være i sentrum.
Så framstilles det her som om dette
er noe helt nytt. Nei, det er ikke noe helt nytt, dette diskuterte
vi da jeg satt i justiskomiteen fra 2009 til 2013, så det er et
dårlig argument å bruke det. Vi vet om dette – vi har kunnskaper.
I dag har vi 21 år for ett drap,
ett alvorlig overgrep, og her legges det altså fram forslag om å
heve til 26 år for to eller flere. Men vi har også klart å vedta
30 år når det gjelder terrorisme, som også er to eller flere. Hvor
går da skillet mellom å drepe 15 og 17, eller mellom å drepe 50 og
150? Det er ingen som kan trekke den grensen.
Dette dreier seg igjen om ofrene.
Det er ikke nødvendigvis et kronebeløp. Det er ikke nødvendigvis
at vi ser på antall år, men det er mengden. Hvis en representant som
sitter i denne salen, hadde en datter som det var blitt begått alvorlige
overgrep mot, og den datteren var en av fem, en av seks, og saken
kom i rettsapparatet og en ville se hva vi diskuterer her i denne
salen, skulle altså det enkelte barn ut fra det ikke bli like godt
ivaretatt som det første. Hva gjør det med den enkelte? Er vedkommende
mindre verdt?
Dette dreier seg først og fremst
om å bli sett som offer. Det dreier seg om å få like stor anerkjennelse
for det en har gått gjennom, det dreier seg om å bli trodd, og det dreier
seg om at vi har et rettssystem som tar ofrene på alvor.
Jeg er helt overbevist om at offeret
i dette tilfellet må videre på sin vei. Det skal ikke være ofrene
som skal måtte løpe etter verken erstatningsordninger eller noe
som helst annet. Denne regjeringen har gjort mange grep, og et av
de viktigste vi har gjort, er å opprette offerkontor, med lavterskeltilbud.
Men da må også rettsapparatet være med, støtte dette forslaget,
som tar ofrene på alvor.
Hadia Tajik (A) [15:00:30] (leiar i komiteen): Dette er ei
sak med ganske krevjande avvegingar, og det er gjort eit for dårleg
forarbeid frå regjeringa si side. Det er grunnen til at Arbeidarpartiet
er nøydt til å stemma ned einskilde delar.
Då straffelova av 2005 vart vedteken,
var det Arbeidarpartiet som var drivaren bak å auka straffene for
fleire grove kriminelle handlingar. Drap fekk auka straff, frå ti
til tolv års fengsel. Minstestraffa for drap vart heva frå seks
til åtte år. Seksuell omgang med barn under 14 år fekk nemninga
valdtekt og fekk minstestraff på tre år. Når det gjeld grov vald,
vart straffene auka med ein tredjedel. For valdtekt vart minstestraffene
auka frå to til tre år. Grov valdtekt vart presisert å måtta gje
minst fem år.
Det er med andre ord feil, det
som representanten Frølich og representanten Ellingsen har hevda,
at Arbeidarpartiet aldri har vore for å auka straffene. Under gjevne
omstende og med grundig juridisk argumentasjon har me gjort det
òg i andre samanhengar.
Når det gjeld forslaget me har
fått til behandling i dag, er hovudproblemstillinga at Høgre og
Framstegspartiet har fremja eit forslag for seint til at ein kan
behandla det skikkeleg – har gjeve Stortinget seks arbeidsdagar
til å behandla det og gjort eit for dårleg forarbeid. Sånn styrer
ein ikkje eit land.
Frølich hadde eit resonnement i
stad om at Arbeidarpartiet er så store og har så mange i justiskomiteen
at dei jo må kunna klara det innanfor dette tidsrommet, men dette
handlar jo om demokratiet. Det handlar òg om alle dei andre partia
som har vesentleg mindre størrelse, og med Frølichs resonnement
kan ein jo leggja ned heile Lovavdelinga i Justis- og beredskapsdepartementet,
for kva skal ein eigentleg med ho? Det står trass alt i ei setning
i partiprogrammet til Høgre at det vil koma ei slik sak. Og då kan
ein jo ikkje ha noko behov for å drøfta eller avvega dei einskilde
delane i det, skulle ein tru.
Eg vil visa til høyringsbrevet
frå Riksadvokaten, der dei påpeikar:
«Det er ikke lett å se at straffskjerpelser
i konkurrenstilfeller (…) vil medføre større grad av forholdsmessighet
(…).»
Dei skriv òg:
«Endringer i straffenivået bør
ha bred tilslutning både på folkelig og politisk nivå, og være i
samsvar med grunnleggende verdier. En forutsetning for å sikre dette,
er trolig at straffskjerpelser skjer gradvis over tid.»
Høgre og Framstegspartiet har valt
konflikt og valkamp, ikkje tilslutning og forankring. Ikkje ein
gong samarbeidspartia deira er budde på å støtta dette forslaget.
Nettopp det at dette er eit reint valkampforslag, viser Høgres og
Framstegspartiets gjentekne angrep på Arbeidarpartiet, ikkje på
Kristeleg Folkeparti, ikkje på Venstre, som er samarbeidspartia
deira, men som i denne saka meiner det same som Arbeidarpartiet.
Høgre og Framstegspartiet hevdar
å vera opptekne av offerperspektivet, men dei hadde ikkje pengar
i opptrappingsplanen mot vald i nære relasjonar, ikkje øyremerkjer
dei pengane til barnehusa, ikkje har dei krav om familievaldskoordinatorar
i politidistrikta, og ikkje har dei gjeve nok pengar til domstolane,
slik at dom kan verta felt raskt, at offeret kan få avklaring og
gjeringsmannen straff. Dei er ikkje på parti med offera, men på parti
med seg sjølve.
Ulf Leirstein (FrP) [15:03:49]: I norsk strafferett får en
gjerningsmann som regel både strengere straff og må betale en høyere
erstatning desto mer krenkende og alvorlig en forbrytelse er. Dette
er selvsagt for alle tenkende og oppegående mennesker – desto grovere forbrytelse,
desto strengere straff. En strengere straff betyr høyere erstatning
til det desto mer traumatiserte offeret. Dette skulle man tro var
utgangspunktet i norske rettssaler.
Dessverre finnes det paradoksale
og grovt urettferdige unntak fra denne regelen. En mer grotesk forbrytelse kan
i praksis medføre et lavere erstatningsansvar. Høyesterett fastslo
klart i 2008 at en voldtektsmann får rabatt i oppreisningserstatningen
om han begår denne avskyelige gjerningen sammen med flere andre
i en gruppevoldtekt. Skulle hver og en voldtektsmann betalt sin rettmessige
erstatning til offeret, ville erstatningen blitt på 530 000 kr.
Høyesterett mente derimot, mot all sunn fornuft, at gruppevoldtektsmenn
skulle slippe billigere unna fordi overgrepet ble begått av flere.
Erstatningen ble derfor kuttet med langt over halvparten og endte
på 200 000 kr. Voldtektsmennene ble også gjort solidarisk ansvarlige.
I praksis betyr det at dersom en av dem har penger på bok og blir
tvunget til å betale hele summen, slipper resten av voldtektsmennene
unna uten å betale erstatning overhodet.
Jeg er derfor veldig glad for at
halvparten av denne proposisjonen går gjennom i dag, nemlig det
å fjerne den såkalte grupperabatten. Men regjeringen får altså ikke
flertall for forslaget om økt maksstraff, og det beklager jeg på
det sterkeste. Lovforslaget ligger på bordet. Det er utarbeidet
av landets fremste jurister i Lovavdelingen, og regjeringens forslag
har vært på høring siden desember 2016. Det er også ganske spesielt
at flertallet i denne sal i dag mener det er helt forsvarlig å behandle halvparten
av lovsaken i dag, men mener det er helt uforsvarlig å vedta den
andre halvdelen av proposisjonen. Argumentene fra opposisjonen,
som har flertall i denne saken, er at Stortinget har hatt for kort
tid til å vurdere den. Men det skinner jo igjennom i alle innlegg fra
opposisjonen at de aldri ville stemt for denne økte straffen, uansett
hvor mange ekstra dager, uker, måneder eller år de hadde hatt. Dette
er ikke en ny debatt. Det er en debatt man stadig vekk har i det
offentlige rom. Jeg tror man er veldig klar over posisjonene.
Men jeg konstaterer at Kristelig
Folkeparti, Arbeiderpartiet og Senterpartiet m.fl. i dag vil støtte
et forslag som går på sette ned nok et utvalg og få nok en utredning.
Jeg mener dette virkelig er å kaste blår i øynene på ofrene, som
ønsker å få en straffelov som er mer i tråd med rettsfølelsen. Jeg
er stolt over at Fremskrittspartiet og Høyre, vår samarbeidspartner,
i denne saken står side om side for å ta ofrene på alvor og fremme
forslag om en økt maksstraff.
Anders B. Werp (H) [15:07:02]: Saken og debatten deler vel
for så vidt Stortinget inn i tre grupper, hvor den første er regjeringspartiene
– Høyre og Fremskrittspartiet – som er for forslaget, og argumenterer
for dette. Den andre gruppen er Venstre, SV og – slik jeg leser
og tolker – også Kristelig Folkeparti, en gruppe i Stortinget som
er mot forslaget. De er uenig, men respekterer argumentene til de
nevnte partiene.
Så er det den siste gruppen, som
er Senterpartiet og Arbeiderpartiet, som er mot prosessen – og så
hører vi ikke noe om hva de mener om saken. Jeg har lyst til fortsatt
bare å minne om at da Stortinget behandlet opphevelse av foreldelsesfristen
for mordbrann, i 2015, var det etter et representantforslag fra
Senterpartiet, et forslag som ikke hadde vært i høring i regi av
departementet. Det var i høring i regi av komiteen, naturligvis,
men det var en hastebehandling, hvor alle visste at dette dreide seg
om én tidsfrist, og det var å rekke foreldelsesfristen for Scandinavian
Star-saken. Da gjaldt ikke de samme prinsippene som Senterpartiet
anfører fra talerstolen i denne saken.
Så er det Arbeiderpartiet, som
har flere representanter som framhever at det er uhørt å fremme
saker så sent i sesjonen og helt på slutten av at dette stortinget
er samlet. Vi hørte også at den forrige stortingspresidenten – fra
forrige periode – understreket hvor forferdelig det var at denne
saken ble fremmet en måned etter at presidentskapet hadde satt frist
for fremme av nye saker. Han skilte ikke mellom saker – om det var
representantforslag eller lovsaker, alle saker – mens representanten
Andersens eget parti har fremmet en sak fra denne talerstol nesten
to uker etter den fristen igjen, og etter at denne saken ble fremmet.
Det er tydeligvis et regelverk som gjelder for noen, men ikke for
alle, sett med Arbeiderpartiets briller.
Så har vi representanten Ljunggren,
fra Arbeiderpartiet, som forsøker å knytte dette til at regjeringen
ikke gjør nok for å begrense vold og overgrep. Da vil jeg minne
Arbeiderpartiet på at Arbeiderpartiet ville sende opptrappingsplanen
mot vold og overgrep tilbake til regjeringen – og utsette et så
viktig tema. Heldigvis var det ikke flertall for Arbeiderpartiets
forslag. Så ser vi at de nå fremmer sine forslag, som de tidligere
ville utsette.
Jenny Klinge (Sp) [15:10:15]: Det er to moment eg vil trekkje
fram frå denne debatten som er litt merkelege.
Representanten Ellingsen viste
til at den raud-grøne regjeringa hadde åtte år på å fremje ei sak
som den i dag – han meinte at ho ikkje kom med eit forslag. Eg har
vore med så lenge no at eg vil vise til at Stortinget i den perioden
gjorde konkrete grep for å auke straffenivået her til lands for
alvorlege ugjerningar. Eg viser til representanten Tajik og det
ho ramsa opp om nettopp det.
Når det gjeld den såkalla strafferabatten,
som Framstegspartiet og Høgre i dag er så frustrerte over, er det verdt
å minne om at dette er eit misvisande omgrep. Vi har ikkje eit straffesystem
med akkumulering av straff, som ein har i t.d. USA, der ein legg
maksstraffa på 21 år – viss ein hadde teke utgangspunkt i det norske
systemet – oppå kvarandre, slik at det t.d. kan gjevast 105 års
fengsel for fem drap gjorde av same person. Her til lands vurderer
ein den samla straffa for fleire ugjerningar på ein annan måte,
med ei heilskapsvurdering og ei maksstraff.
Eg har lyst til å gjere eit tankeeksperiment
og eit reknestykke med påstanden frå Framstegspartiet og Høgre om
at dei vil redusere strafferabatten, og at vi, som ikkje vil auke
maksstraffa etter ei hastebehandling her i dag, er for milde i klypa.
Til det eksempelet eg nemnde i stad: Viss ein person tek livet av
fem andre – under dagens maksstraff – og kvart drap skjer under
så skjerpande omstende at det kunne ha gjeve 21 års fengsel med
ei ny ordning, ville ein i eit system utan såkalla strafferabattar kunne
gje 105 års fengsel. Differansen til den såkalla strafferabatten
etter forslaget frå Høgre og Framstegspartiet i dag, der dei ønskjer
ei maksstraff på 26 år i staden for dagens 21 år, er 84 år –79 år,
altså fem år i forskjell.
For meg kokar dette ned til at
regjeringa har ønske om å vise handlekraft – det er greitt nok –
men at dei prøver å dekkje over det faktumet at behandlingsmåten når
det gjeld denne proposisjonen, ikkje er forsvarleg. Då er det naturleg
at vi i dei andre partia, som vel å stemme mot dette forslaget no,
gjer det med den grunngjevinga at Stortinget ikkje har fått god
nok tid til å ta stilling på ein fornuftig måte. Med all respekt
vil eg understreke at ein proposisjon om straffenivået er annleis
enn ei sak om foreldingsfristen for eitt konkret straffebod, som
mordbrannsaka. Men eg takkar Stortinget for at dei var med Senterpartiet
på det forslaget.
Jan Arild Ellingsen (FrP) [15:13:02]: Hvis jeg i mitt første
innlegg sa at Arbeiderpartiet ikke har gått inn for økte straffer,
er det selvfølgelig feil. Det har man gjort, det skal jeg være den
første til å innrømme. Det man antageligvis burde ha sagt mer tydelig,
er at man kunne ha gjort noe med det individuelle erstatningsansvaret, som
man ikke har gjort noe med. Det gjør man noe med i dag, og det synes
jeg er en god ting.
Så er det ganske fornøyelig å høre
på debatten, for her står vi fast i gamle spor. Stortinget lar seg
ikke overraske og lar seg heller ikke flytte i noen særlig grad.
Igjen har det blitt tatt opp at høringsinstansene er bekymret for økning
av straffer. Jeg visste ikke at Stortinget var underlagt høringsinstansene!
Jeg trodde Stortinget sto fritt til å velge det man vil lytte til,
og det man vil se bort fra. For til syvende og sist handler dette
om politikk, ikke om at Dommerforeningen eller Politijuristene synes
dette er en forferdelig greie. Dette handler om politikk, og politikk
handler om å endre samfunnet i den retningen man vil – politisk
– og ikke noe annet. Vi kan selvfølgelig lage oss strafferunder
der vi på en måte drøfter ting fram og tilbake, som egentlig er
unødvendig å gjøre, for til syvende og sist handler det om hva man
står for.
Så er man bekymret for den økte
strafferammen. Jeg traff en fyr for noen år siden i et norsk fengsel.
Han satt inne i 42 år i et norsk fengsel. Det ble også sagt fra
talerstolen i stad at alle skal ut igjen. Nei, alle skal ikke nødvendigvis
ut igjen. Forvaringssystemet vårt gjør at folk faktisk kan bli sittende
inne resten av livet sitt. Så vær i det minste etterrettelige fra
denne talerstolen!
Bare hør på angrepene på strafferammen:
Jeg oppfatter ikke at straffarbeid er omtalt, jeg oppfatter ikke
at noen snakker om at det skal være inhumant. Tvert imot: Vi skal
kjøre videre på det vi har i dag, med rehabilitering, og de aller
fleste skal ut igjen, men det er ikke gitt at alle skal ut.
Og det var fornøyelig å høre representanten
fra SV som spurte om Fremskrittspartiet og regjeringen var i tråd
med folks rettsoppfatning. Hadde SV den motsatte dokumentasjonen
her? Ikke som jeg fikk med meg, i hvert fall. Det er mulig de kan
påberope seg en større kontaktflate med befolkningen enn oss andre,
men det er i så fall noe jeg har til gode å høre.
Så blir det sagt at man ikke får
noen effekt av økt strafferamme. Igjen – med respekt å melde: Den
tiden man sitter inne, sliter man med å begå ny kriminalitet. Det kan
jo være en faktor, enten man liker det eller ikke.
Utgangspunktet her, etter mitt
skjønn, er at man er tydelig på hva man står for politisk. Og som
jeg sa tidligere, er skillelinjene ganske tydelige her. Jeg oppfatter
at noen i debatten er helt imot det, andre sier at vi må utrede
det, men til syvende og sist koker det ned til én ting: De som stemmer
ned forslaget i dag, gir et håndslag til de kriminelle og tråkker
samtidig på ofrene for norsk kriminalitet, og det er et faktum.
Roy
Steffensen (FrP) [15:16:08]: Dette er en sak som har vakt
et stort engasjement blant folk på sosiale medier, og Stine Sofies
Stiftelse har på få dager samlet inn om lag 20 000 underskrifter.
Det pågår altså på sosiale medier et fakkeltog av innbyggere som
ønsker høyere straffer for drap, grov vold, voldtekt og seksuelle
overgrep mot barn, men jeg registrerer med skuffelse at Stortinget
ser en annen vei. Dette er saker som gjelder få personer, men som
fører til enorme belastninger for pårørende og fornærmede.
I Fremskrittspartiet har vi i tiår
stått på offerets side, og vi har kjempet for et høyere straffenivå,
fordi vi mener at straffene bedre må gjenspeile alvoret i det å
begå flere grove forbrytelser mot menneskers liv og helse.
Jeg mener dagens høye strafferabatter
gir et galt signal, og at straffenivået for flere grove volds- og
seksuallovbrudd bør heves. Å heve maksimumsstraffen med 5 år – fra
21 til 26 år – i saker hvor noen har begått flere grove lovbrudd,
vil stemme bedre med folks rettsoppfatning.
Jeg registrerer at Arbeiderpartiet
vil utrede, utrede og utrede. Vel, spørsmålet har allerede vært
grundig utredet i flere omganger. Vi kjenner allerede de hensynene som
taler for og imot strengere straffer i disse sakene, og enda en
utredning vil ikke hjelpe. Nå har vi muligheten til å handle, og
den muligheten bør vi gripe. Dette handler om rettferdighet for
offeret, for pårørende og for etterlatte.
Jeg mener det i dag gis for store
strafferabatter til personer som på grov og alvorlig måte har skadet
flere mennesker. Jeg mener det er feil at en person som har begått voldtekt,
overgrep mot barn eller drap flere ganger, får uforholdsmessig lav
straff per handling, men jeg konstaterer at Arbeiderpartiet er uenig.
Jeg konstaterer at de ikke vil gjøre noe med straffenivået, og jeg
konstaterer at Arbeiderpartiet er mer opptatt av om forslagene er fremmet
innen fristen.
Truls Wickholm (A) [15:18:31]: Man skal tåle å bli stemplet
hardt av regjeringspartiene i denne debatten. En gruppe ofre som
de ikke har snakket så mye om, er de som aldri får saken sin opp,
hvor gjerningsmannen aldri blir dømt. Jeg vet ikke om det var dem
representanten Roy Steffensen tenkte på da han nå var oppe og snakket.
Én av ti kvinner sier at de har opplevd voldtekt, åtte av ti av
de sakene henlegges. Hva har Roy Steffensen og regjeringen gjort
for å lette etterforskningen av den typen saker? Jeg ser at justisministeren
rister lett på hodet her nede – jeg vet ikke hva det skal bety.
Jeg undrer også når representanten
Werp er her oppe og ikke har forstått at den fristen som Stortingets
presidentskap har satt, ikke var til stortingsrepresentantenes fremme
av representantforslag, det var for så vidt heller ikke til regjeringens
fremme av forslag for Stortinget, men det var en frist for å få
sakene forsvarlig behandlet i denne stortingssesjonen. At man kan
stå her oppe og være så høy og mørk og ikke ha fått med seg det,
synes jeg er rart. Å sammenligne et forslag fra opposisjonen der
man ønsker å få en nærmere gjennomgang av om regjeringen fra sin
side faktisk etterlever det forliket som man har inngått med Stortinget,
med det å innføre helt nye strafferammer i Norge, oppfølginger av
en eksisterende sak, synes jeg er rart.
Mye tyder på at regjeringen ikke
har vært så opptatt av å ha ordentlig saksbehandling her. Jeg hørte
Peter Christian Frølich si at dette er en debatt man burde kunne
ta på sparket. Det maner ikke til seriøsitet. Det gir heller ikke
et inntrykk av en regjering som har gjort en grundig og god saksbehandling,
når man ikke har fått med seg sine egne støttepartier. Jeg ser at
man er mest opptatt av å skyte mot Arbeiderpartiet, men akkurat
nå, hvis jeg skulle ønsket at en av dem som til vanlig støtter regjeringen,
hadde vært justisminister, ville jeg heller hørt en type sindig,
redegjørende innlegg som det vi hørte fra Sveinung Rotevatn, som
belyste flere sider av saken, og som ikke bare skulle skyve de svakeste
i denne saken foran seg for å oppnå det man ville. Isteden hørte vi
en justisminister si at han har vært med noen år i politikken, så
han vet jo litt om hva det dreier seg om.
Ikke en referanse til forskning,
ikke en referanse til tall eller undersøkelser – det blir for enkelt.
Da er det ikke rart man ikke får flertall i salen.
Peter Christian Frølich (H) [15:21:42]: Debatten har som
forventet avslørt at det ikke blir flertall for forslaget om å heve
straffenivået for de groveste forbrytelsene. Jeg skal ikke legge
skjul på at jeg er skuffet over at Høyre og Fremskrittspartiet står
alene om dette, men det er gledelig, tross alt, at den andre delen
av proposisjonen har fått flertall. Det betyr at de reglene trer
i kraft i sommer, og det er iallfall én ting som er helt sikkert,
at det hadde ikke skjedd med opposisjonens arbeidstempo. Så det
er gledelig.
Det har vært veldig oppmuntrende
gjennom prosessen å få tilbakemeldinger fra ofre og pårørende. 20 000 underskrifter
fra Stine Sofies Stiftelse sier oss noe om at dette er en sak som
fortsatt kommer til å ha høy aktualitet i tiden som kommer. Jeg
må bare få sagt at jeg synes nesten det ligner en fornærmelse mot
disse 20 000 som har signert oppropet, at Arbeiderpartiet karakteriserer det
som et valgkamputspill fra Høyre og Fremskrittspartiet. Jeg skal
være tindrende klar: Vi har fremmet denne proposisjonen for å få
et vedtak. Hvis vi ikke får et vedtak, får vi i det minste en debatt
og muligheten for klar tale og klare svar. Dessverre har vi ikke
fått noen av delene, og det er beklagelig.
Så er det også trist at flere medier
har meldt tilbake at de ikke har fått til å sette opp en debatt
mellom oss og opposisjonen. Det er en uheldig utvikling. Da snakker jeg
ikke om den ene radiodebatten som har vært avholdt, som dreide seg
primært om prosess, men det gjelder altså innholdet i saken. Jeg
har sagt før at det er helt fair å være imot dette forslaget, men
man må tåle å debattere saken og sakens innhold. Vi er 90 dager
før et stortingsvalg, og de to største opposisjonspartiene har altså
ikke gitt velgerne et tydelig svar gjennom åpen debatt. Det er beklagelig.
Selv om dette forslaget ikke får
flertall i dag, er det verdt å minne om at flere hundretusen velgere
stemte på denne politikken i 2013, og flere hundretusen velgere kommer
til å gjøre det samme til høsten. Vi kan bare love disse velgerne
én ting fra denne talerstolen: Om regjeringen får fortsette, fremmer
vi dette forslaget på nytt.
Kjell Ingolf Ropstad (KrF) [15:24:28]: Først litt til prosess,
og der vil jeg takke saksordføreren for godt arbeid. Jeg er veldig
tydelig på at jeg synes komiteen hadde for kort tid, men saksordføreren
gjorde iallfall det han kunne, ikke bare da saken kom til komiteen,
men også i forkant, for å forsøke å forankre saken bedre. Men for
vår del undrer vi oss over at saken ikke kom i forbindelse med f.eks.
straffeloven, da vi hadde den til behandling tidligere, eller bare
på et tidligere tidspunkt, når en vet at det sto i regjeringsplattformen.
Jeg kan sikkert ta selvkritikk også på at vi burde gått grundigere
inn i tematikken tidligere, men nå er det engang sånn at Stortinget
behandler saker når de kommer til Stortinget, og da har vi hatt
for kort tid. Derfor er jeg også ærlig på at Kristelig Folkeparti
ikke har vært trygge nok til å ta stilling til eller å støtte proposisjonen
sånn den ligger, og derfor ber vi om det vi gjør i det forslaget som
vi har fremmet.
Men det er en ting jeg ønsker å
ta ordet til, og det er at jeg synes det er en veldig farlig argumentasjon
når en så retorisk knytter alt til strafferabatt. Vi må verdsette
hvert offer som blir rammet av så alvorlig kriminalitet, men alle
har jo understreket at vi ikke ønsker det amerikanske systemet,
og da snakker vi på en måte som er helt feil. Representanten Klinge
hadde et tydelig eksempel på hvordan det ville gått med fem drap,
en vil alltid møte taket, og en har et annet system i Norge, en
ser helhetlig på kriminaliteten. Vi ønsker oss jo heller ikke dit.
Derfor har Kristelig Folkeparti sagt at vi ønsker en annen type, eller
at vi kan være med på å heve straffene, men vi vil ikke ha det i
den retningen og med den argumentasjonen som flere har brukt på
denne talerstolen i dag.
Derfor mener jeg at mye av det
som er tilbakemeldingene i denne saken, er at ofrene ønsker en større
beskyttelse når gjerningspersonen slippes fri. Da tror jeg det er viktig
at vi ser på om vi kanskje burde idømt dem noen form for forbud
mot å bo i enkelte områder. Er det en retning vi skulle gått i for
å verne de ofrene på en bedre måte? Vi har tross alt også forvaring.
Er det systemet godt nok i dag? Som representanten Ellingsen var
inne på, har han møtt personer som har sittet mye lenger enn 21
eller 26 år i fengsel. Vi har systemer som skal fange opp den mest
alvorlige kriminaliteten også i dag.
Vi mener iallfall, som vi viser
i merknadene, at vi må ha et grundig arbeid for å se på det som
Høyesterett peker på har vært suksess fra denne sal, nettopp at
en peker på normalnivå, at hvis en vil løfte straffene for noen
typer kriminalitet, sånn som gjentatt kriminalitet, bør Stortinget
vurdere det, og det er det vi ber om.
Kari Henriksen (A) [15:27:48]: Bare for å slå det fast: Arbeiderpartiet
tar alvorlige integritetskrenkelser på alvor, og vi deler det engasjementet
og ønsket om rettferdighet som brukerorganisasjonene sier at de
ønsker.
I 2015 mottok politiet 1 408 anmeldelser
om voldtekt. Dette er toppen av isfjellet. De fleste voldtekter
blir aldri anmeldt. Hovedutfordringen knyttet til disse voldtektene
var ikke at strafferammen var for lav. Det var at for få av de anmeldte
sakene ble etterforsket skikkelig, at for få kom til domstolene,
og at den som hadde begått voldtekten, for sjelden ble dømt.
Det er en utfordring at vi ikke
klarer å sikre dem som utsettes for grove integritetskrenkelser
som voldtekt, den rettssikkerheten de fortjener. Folk vet at sjansen
for å bli trodd, for å klare å bevise hva som har skjedd, for å vinne
fram i retten er liten. Derfor anmelder også for få.
Av 2 154 voldtektsanmeldelser i
Norge i perioden 2011–2014 ble kun 8,3 pst. avgjort i rettssystemet,
dvs. 179 saker. I kun 107 av disse ble det fellende dom, dvs. i færre
enn fem av sakene. Og tallene har ikke endret seg nevneverdig etter
2014. Men likevel er ikke dette noe som Høyre og Fremskrittspartiet
vil gjøre noe med.
Arbeiderpartiet økte straffen for
grove integritetskrenkelser da vi satt i regjering. For eksempel
økte vi minstestraffen for voldtekt fra to til tre år. Vi har også foreslått
flere tiltak som vil bidra til at flere vil kunne dømmes. Disse
skal behandles i Stortinget i morgen. Høyre og Fremskrittspartiet
kommer til å stemme imot.
La meg nevne et av forslagene:
«Stortinget ber regjeringen sørge
for at anmeldte voldtekter ikke blir liggende på vent hos politiet, men
at voldtekt, vold i nære relasjoner og vold og overgrep mot barn,
herunder overgrep som er dokumentert på nett, prioriteres etterforsket
av politiet.»
Dette forslaget stemmer Høyre og
Fremskrittspartiet imot. Dette er et forslag som ville ført til
at flere saker ble etterforsket skikkelig, at flere saker kom til
domstolen, og at flere av dem som har begått voldtekter, ble dømt. Dette
er et forslag som virker. Men kanskje det ikke er tabloid nok?
For Høyre og Fremskrittspartiet
framstår dette kun som retorikk, kun som valgkamp – hvis ikke hadde
de lagt opp til en ordentlig prosess i saken, og de hadde stemt
for våre forslag mot voldtekt i salen i morgen. Noe av det viktigste
vi kan gjøre for ofre i denne saken, er å sikre at de får forutsigbarhet
i straffesystemet. Det regjeringa legger opp til med den dårlige
saksbehandlingen de har levert til Stortinget, er ikke av en karakter
som vi kan være sikre på vil være varig. Det er en av grunnene til at
Arbeiderpartiet ønsker en grundigere utredning.
Sveinung Rotevatn (V) [15:31:02]: I sitt siste innlegg sa
representanten Ellingsen:
«De som stemmer ned forslaget i
dag, gir et håndslag til de kriminelle og tråkker samtidig på ofrene
for norsk kriminalitet, og det er et faktum.»
Det er ikkje eit faktum. Det er
ein påstand. Og det er etter mitt syn ein grovt urimeleg påstand.
Det er faktisk ein påstand eg ikkje har tenkt å finne meg i. Er
det slik at dersom Venstre i dag hadde fremja eit alternativt forslag,
der vi sa at vi skal ha maksstraff på 30 år, kunne eg med rette
stått her og sagt at Framstegspartiet trakkar på ofra og gjev handslag
til dei kriminelle? Nei, eg ville ikkje funne på å gjere det, for
eg meiner at det må finnast eit minstenivå av redeleg debatteknikk
og kva ein vågar å ta i sin munn, når ein står på denne talarstolen.
Eg synest også at det at nokon
skal gjere seg til dei einaste sanne talspersonane for ofra for
kriminalitet, ikkje er spesielt etterretteleg. Det er ikkje berre
Høgre og Framstegspartiet som snakkar med ofra for kriminalitet. Eg
gjer også det. Eg møter offer for kriminalitet som er einige med
regjeringspartia, og eg møter offer som er einig med meg. Eg møter
offer for kriminalitet som helst skulle innført dødsstraff for dei
som har teke frå dei deira kjære, og eg møter dei som meiner at
det aller viktigaste er å bli trudd, og at straffenivået ikkje er
så avgjerande for dei.
Når vi skal fastsetje straffenivået,
er det ei avveging av heilt legitime omsyn til gjengjelding, men
også av omsyn til rehabilitering, til allmennprevensjon, til individuell
prevensjon. Dette er debattar som eg meiner har mange viktige nyansar,
og det å avfeie dei med den typen enkel retorikk som her blir brukt,
meiner eg ikkje er Stortinget verdig.
Apropos når det gjeld dette stadige
snakket om strafferabatt – ikkje berre frå representantane, men
også frå justisministeren: Det som vi her snakkar om, er ikkje noko
som ein på rimeleg måte kan kalle ein strafferabatt. Vi har ordningar
i Noreg der ein kan få fråtrekk i straffa, f.eks. viss ein samarbeider
med politiet. Vi har ordningar der ein kan få skjerpa straff, f.eks.
viss det er snakk om fleire offer, og ikkje berre eitt. Ein får
skjerpa straff, ein får ikkje ein rabatt. Det vi snakkar om her,
er spørsmål om eit tak, om kva som skal vere maksstraffa. Ho vil
altså regjeringspartia auke. Men dei vil ikkje fjerne ho. Dersom
ein då i staden for å drepe eitt menneske, som har ei maksimal strafferamme
på 21 år, drep to – og 21 pluss 21 er 42 – skulle det med regjeringspartia
sin retorikk tilseie at ein hadde fjerna rabatten, men det føreslår
dei ikkje – sannsynlegvis fordi dei framleis har eit minstemål av
anstendigheit når ein snakkar om kva som gjev eit humant og rettferdig
straffesystem.
Det vart også sagt – av Ellingsen,
trur eg det var – at representantane frå SV ikkje har lagt fram
dokumentasjon på kva den allmenne rettskjensla er. Nei, det er det
ingen som har gjort. Eg trur den nærmaste til å ha gjort det, faktisk
var eg i det første innlegget mitt. Det har ingen valt å motseie.
Eg trur det er fordi dei ikkje er i stand til det.
Jorodd Asphjell (A) [15:34:20]: Det er ingen tvil om at den
saken vi behandler i dag, har skapt stor oppmerksomhet, og det har
også vært ført en form for debatt som er litt spesiell, synes jeg.
Det skal jeg komme tilbake til.
Kriminaliteten i Norge går heldigvis
nedover. Det er positivt. Men vi ser også at en del av de alvorlige
hendelsene har blitt mer alvorlige. Det skal vi for så vidt ta inn over
oss.
Det er heller ingen tvil om at
denne saken blir behandlet lenge etter den fristen som både presidentskapet
og Stortinget har satt for behandling av saker, som tidligere stortingspresident
Dag Terje Andersen var inne på. Er det et moderne, åpent demokrati
verdig at komiteen, hvor to–tre partier ikke er representert, ikke
får muligheten til å behandle dette på en god måte?
Under høringen av denne saken var
det flere på høringen, bl.a. Riksadvokaten og Advokatforeningen,
som representerer den ypperste kunnskapen innenfor dette fagområdet.
De var meget kritiske til regjeringens behandling av denne saken.
Det er ikke noen valgkamp fra Høyre eller Arbeiderpartiet på dette
området. Men vi må ta de signalene på alvor når de er så kritiske,
ikke bare til behandlingen av saken, men også til innholdet i saken.
Arbeiderpartiet er opptatt av å ha strafferammer som skal være rettferdige
og preventive. Straffen for de alvorligste kriminelle handlingene
skal selvfølgelig være streng, men er det 18 år, er det 21 år, er
det 26 år, eller er det 30 år? Hvor skal grensen gå for hva som
er rettferdige strafferammer for ulike handlinger? Det er viktig
å gå inn i denne saken på en god måte.
Under høringen ble det understreket
at folks alminnelige oppfatning av strafferammene i Norge er at
de tror straffene er mye lavere enn de faktisk er. Det ble understreket
gang på gang under høringen. Når det sies her at den alminnelige
oppfatningen er det motsatte, stemmer ikke det.
Vi må sørge for å forebygge bedre
for dem som sitter i fengsel, og sørge for at de kan komme tilbake
til samfunnet på en god måte. Ikke minst skal straffedømte kunne
komme tilbake i arbeid, være gode naboer, være gode kolleger osv.
Det viser seg i andre land at bare å øke strafferammen ikke har
noen god virkning. Det ser vi mange plasser.
Det er en grov påstand, som representanten
fra Venstre var inne på, for dette handler ikke om hvordan vi tråkker
på offer og pårørende. Dette er en viktig sak, som vi må ta på alvor.
Presidenten: Representanten
Kari Henriksen har hatt ordet to ganger tidligere og får ordet til
en kort merknad, begrenset til 1 minutt.
Kari Henriksen (A) [15:37:43]: Jeg vil også si at Arbeiderpartiet
ikke finner seg i å bli puttet i den båsen hvor vi er for gjerningsmannen
og mot offeret. Det er usant, uriktig og galt. Jeg merker meg at
representantene fra Høyre og Fremskrittspartiet har en argumentasjon
som om Arbeiderpartiet og Senterpartiet – og for så vidt også Kristelig
Folkeparti og Venstre – skulle ha ment alle de argumentene som blir
framført fra disse partiene. Det er heller ikke riktig. De lager
sine egne argumenter og bruker den argumentasjonsrekken mot dem.
Arbeiderpartiet tar ikke diskusjonen,
blir det sagt. Vi tar diskusjonen. Fremskrittspartiet og Høyre hopper rett
på konklusjonen. Justisministeren sier at økt straff skal gi færre
lovbrudd. Det er vi enig i. Jeg viser til Straff som virker – mindre
kriminalitet – tryggere samfunn, St. meld. nr. 37 for 2007–2008,
den første som tok offer og pårørende på alvor.
Så vil jeg gi en stemmeforklaring.
Vi vil stemme subsidiært for Kristelig Folkepartis forslag etter
at vi har hørt at det er en utvidet tolking av lovbestemmelsen, slik
at det innbefatter både dagens situasjon og også økt strafferamme.
Statsråd Per-Willy Amundsen [15:39:05]: La meg starte med
å understreke at jeg i hvert fall er veldig glad for at man i dag
klarer å gjøre noe med det dypt urimelige oppreisningsvernet som
i dag ikke i tilstrekkelig grad ivaretar offeret. Jeg synes det
er veldig bra at man i hvert fall på det punktet klarer å skaffe
et flertall i denne sal.
Så er det litt underlig at de samme
partiene – i hvert fall mange av dem – som støtter forslaget fra
regjeringen, mener at den delen har hatt en tilstrekkelig god nok prosess,
mens den andre delen av lovforslaget ikke har hatt det. Det fremstår
litt konstruert og ikke helt troverdig.
Det er ikke riktig, det som flere
har hevdet når det gjelder handlingsplanen mot voldtekt. Det er
igangsatt et arbeid med det. Representanten Ljunggren – og jeg tror
også representanten Henriksen – var inne på det temaet. Det arbeidet
er igangsatt, og det er nettopp på bakgrunn av den kritikken som
Riksadvokaten kom med når det gjelder etterforskning av voldtektssaker.
Jeg synes det er svært viktig at vi får på plass bedre tiltak for å
bekjempe voldtekt.
Jeg har hørt mange ord i debatten
i dag, og det har handlet veldig mye om komitébehandling, presidentskap,
høring, tidsfrister, utredning, utvalg og prosess, prosess, prosess.
Da fremstår det litt spesielt når representanten Tajik blir konfrontert
med hva Arbeiderpartiet mener om det som faktisk ligger i forslaget,
og det eneste man klarer å vise til, er hva man mente i 2005. Det er
tolv år siden, og man skulle kanskje forvente at Arbeiderpartiet
var i stand til å svare på hva man mener i dag. Hva mener Arbeiderpartiet?
Hva mener Senterpartiet når det gjelder å få på plass høyere strafferamme
for gjentakende alvorlig kriminalitet, som er temaet i dag? Det
vet vi ikke, men vi har hørt mye om prosess, og vi har hørt mye
om utredninger og tidsfrister.
Regjeringen – Høyre og Fremskrittspartiet
– er i hvert fall opptatt av å skjerpe straffene for de alvorlige
handlingene som vi her snakker om. Vi snakker om overgrep mot barn.
Vi snakker om grov vold, voldtekt og drap. Det handler om å ta offeret,
pårørende og dem som er tilbake, på alvor.
Truls Wickholm (A) [15:42:25]: Nå tror jeg at nesten alle
partier har gått opp her og sagt at de ikke finner seg i den ordbruken
som sier at når man ikke stemmer for forslagene, gir man en håndsrekning
til kriminelle, og man tråkker på ofrene. Jeg hadde kanskje håpet
at det var det statsråden skulle opp og si noe om – at han heller
ikke forsto sine egne støttepartier og opposisjonspartienes stemmegivning
på den måten. Isteden går han opp her og – hva skal jeg si – nærmest
harselerer over at Stortinget har demokratiske frister, at Stortinget legger
til grunn en behandlingsmåte. Han sier ingenting om hvorfor han
da han fikk brevet fra presidentskapet, ikke umiddelbart varslet
at dette var en sak han var i gang med, og at den snart ville komme
til Stortinget – han hadde jobbet med den lenge, og alle hans jurister
var på saken. Det er én ting, men jeg hadde håpet at da han så hvordan
alle representantene i denne salen ble forferdet over den språkbruken
og den stemplingen en representant fra hans eget parti bedrev i
denne saken, kanskje skulle gått opp og tatt avstand fra det.
Statsråd Per-Willy Amundsen [15:43:54]: Jeg oppfatter ikke
at det er min oppgave å beskrive innlegg som kommer fra andre representanter,
og ord som faller i en hard debatt.
Igjen oppfatter jeg at man er mer
opptatt av å diskutere prosessen, mer opptatt av å diskutere forutsetningene
for behandling av denne saken, tidsbruk osv., i stedet for, som
jeg etterlyste i mitt innlegg, å klargjøre hva som faktisk er Arbeiderpartiets
mening om denne saken.
Som representanten Werp var inne
på, er man delt i denne saken. Jeg synes det er en ærlig sak at
Venstre tydelig gjør rede for at man ikke ønsker denne typen innstramninger,
at man ikke ønsker skjerpede straffer. Det er en fair sak å mene.
Fremskrittspartiet og Høyre mener noe annet. Regjeringen er av en
annen oppfatning. Men vi vet altså ennå ikke hva landets to største
opposisjonspartier mener. Hva Senterpartiet og Arbeiderpartiet mener
i denne saken, er kryptisk, det er en enigma, det er noe vi sannsynligvis
aldri får vite før 11. september. Det fremstår litt spesielt, all
den tid vi skal gjennomføre en valgkamp og det ikke er helt unaturlig
at man avkrever et standpunkt fra landets største opposisjonspartier i
det som er en viktig sak, som genererer en stor debatt, som setter
følelser i sving, og som mange har meninger om. Det er demokrati
i fri utfoldelse at man har levende debatter. Man må ikke avvise
å stille til debatt om ubehagelige temaer, men faktisk delta i ordskiftet.
Det er mulig å skylde på prosessene
– det er mulig å innta det standpunktet, men det er Stortinget selv,
tross alt, som har lagt opp til at denne saken er til behandling i
dag. Det er ikke meg gitt å ha noen mening om det, men jeg understreker
at det er gjennomført gode prosesser og gode utredninger. Dette
har vært diskutert i det offentlige rom, og det har vært utredet
gang på gang på gang siden 1981. Denne saken er godt opplyst, og
det er fullt mulig å ta stilling her i denne salen i dag. Når man velger
ikke å gjøre det, fremstår det som at det er et valg gjort ut fra
behagelighet.
Presidenten: Truls
Wickholm har hatt ordet to ganger tidligere og får ordet til en
kort merknad, begrenset til 1 minutt.

Truls Wickholm (A) [15:46:52]: Statsråden bruker altså ikke
sjansen han har til å være med og legge til rette for et godt debattklima
i Stortinget. Enhver regjering og enhver statsråd tror jeg over
tid er tjent med at vi har skikkelige, gode debattformer i Stortinget,
der vi ikke bruker tid på å stemple hverandre på den måten som vi så
ble gjort tidligere her i dag. Jeg hadde ingen forventninger om
at statsråden nødvendigvis måtte ta avstand fra noen av sine egne
partifeller, men at han ikke velger å gå opp her og si: Jeg har
respekt for debatten, man har ulike ståsteder, men jeg ser ikke
at man med dette man gjør i dag, gir en håndsrekning til kriminelle
eller tråkker på ofre, så pass redelige må vi kunne være i debatten, det
synes jeg er å gå litt langt.
Men jeg ser at statsråden ikke
gjør det, så da tar vi det til etterretning.
Statsråd Per-Willy Amundsen [15:48:10]: Igjen et forsøk,
slik jeg oppfatter det, på å avspore debatten og snakke om noe helt
annet enn det som er tema for debatten her i dag. Jeg har altfor
stor respekt for Stortinget til å irettesette uttalelser som enkeltrepresentanter måtte
ta i bruk i denne sal – jeg har altfor stor respekt for denne salen,
og jeg har altfor stor respekt for debatten. Mitt bidrag og min
inngang til denne diskusjonen er at jeg ikke hadde valgt å bruke
den type ord, men som jeg sa i mitt forrige innlegg, har jeg respekt
for at det kan være litt ulikt syn, og at det er godt begrunnet, men
at det er en uenighet.
Det jeg har etterlyst, og som står
igjen som det store spørsmålet etter debatten her i dag, er: Hva
mener egentlig Arbeiderpartiet? Landets største opposisjonsparti
klarer ikke å tydeliggjøre hva de mener med hensyn til om man skal
ha økte straffer for personer som gjentatte ganger begår seksuelle
overgrep mot barn. Det kan ikke Arbeiderpartiet fortelle noe om.
Det er litt spesielt. Det er mulig det kan generere et debattklima
som kanskje ikke er av det beste, men jeg opplever i hvert fall det
som særdeles viktig at man i en valgkamp kan avkreves å innta standpunkt,
at man kan argumentere for dem, og at man da bruker andre begrunnelser
enn kun å skylde på prosess, som jeg oppfatter at debattens essens har
vært her i dag.
Presidenten: Flere
har ikke bedt om ordet til sak nr. 13.
Innstilling
fra justiskomiteen om Endringer i straffeloven mv. (smitteoverføring
og allmennfarlig smittespredning) (Innst. 421 L (2016–2017), jf.
Prop. 120 L (2016–2017))
Kjell Ingolf Ropstad (KrF) [15:50:28] (ordfører for saken):
Først vil jeg starte med å takke komiteen for godt samarbeid ved
behandlingen av Prop. 120 L for 2016–2017 . Proposisjonen er en
oppfølging av NOU 2012:17 Om kjærlighet og kjøletårn – Strafferettslige spørsmål
ved alvorlige smittsomme sykdommer.
Regjeringa har i proposisjonen
lagt fram forslag om å heve skyldkravet til grov uaktsomhet ved
overføring av smittsom sykdom og om å endre sykdomsdefinisjonen til
å gjelde overføring av sykdommer som medfører betydelig skade på
kropp eller helse. Regjeringa foreslår i proposisjonen at straffansvaret
ikke vil forekomme om det var foretatt forsvarlige smitteverntiltak.
I tillegg er kretsen for hvem som kan avgi straffriende samtykke, foreslått
utvidet til å omfatte enhver person og ikke bare samboer eller ektefelle.
De har også foreslått at før et straffriende samtykke skal kunne
gis, må partene motta smittevernveiledning sammen fra helsepersonell.
Strafferammen for grov smitteoverføring er videre foreslått hevet
fra tre til seks år.
I tillegg har regjeringa foreslått
et nytt straffebud i straffeloven § 238 om allmennfarlig smittespredning, som
i hovedsak er en redaksjonell endring.
Regjeringa foreslår også at allmennfarlig
smittespredning med terrorhensikt skal regnes som en terrorhandling,
at avvergingsplikten utvides til å omfatte allmennfarlig smittespredning,
samt at det skal være straffbart å inngå forbund om allmennfarlig
smittespredning.
Komiteen har i det store og hele
gitt sin tilslutning til forslagene i proposisjonen fra regjeringa,
med unntak av forslag om smittevernveiledning før straffriende samtykke
kan avlegges, i straffeloven § 237. Her har flertallet, bestående
av Arbeiderpartiet, Høyre og Fremskrittspartiet – altså ikke Kristelig
Folkeparti og Senterpartiet – etter en helhetsvurdering fremmet
forslag til vedtak i innstillinga hvor de fjerner vilkåret om at
man må ha fått smittevernveiledning før straffriende samtykke kan
gis.
Flertallet går her bort fra anbefalingen
fra utvalget. Kristelig Folkeparti mener at det skal være straffriende om
partneren på forhånd har gitt samtykke, men mener likevel det er
viktig at den enkelte får god informasjon, slik at vedkommende kan
ta en kvalifisert avgjørelse. Derfor stemmer vi mot endringen i
straffeloven § 237 i forslag til vedtak III.
Statsråd Per-Willy Amundsen [15:53:09]: Jeg er fornøyd med
at justiskomiteen i all hovedsak har gitt støtte til regjeringens
forslag om endringer i straffeloven og straffeprosessloven.
Regjeringens forslag følger opp
en utredning som har vurdert om det er hensiktsmessig å benytte
straff mot smittefarlig adferd. Med smittefarlig adferd menes smitte
både direkte og indirekte mellom personer og smitte til en ubestemt
krets av personer, altså smittespredning. Regjeringen har i likhet
med utvalget kommet frem til at både smitteoverføring og smittespredning
fremdeles bør være straffbelagt i norsk rett, samtidig som det bør gjøres
visse innholdsmessige endringer. Forslaget har generelt fått støtte
fra høringsinstansene.
Regjeringen har på denne bakgrunn
foreslått å videreføre et straffebud i straffeloven § 237 og § 237 a
om smitteoverføring av alvorlige sykdommer, men med enkelte innholdsmessige
endringer. Regjeringens forslag tar opp i seg den medisinske utviklingen
de senere år når det gjelder behandling av hiv-smitte. Utviklingen har
ført til at hiv-smittede personer med vellykket medisinsk behandling
ikke lenger utgjør en reell smittefare. Regjeringens forslag gjenspeiler
dette ved at det gjøres klart i lovteksten at straffansvar ikke
pådras der forsvarlig smitteverntiltak er ivaretatt, f.eks. ved
medisinsk behandling av hiv-smitte.
Vi foreslår også å heve skyldkravet
fra uaktsomhet til grov uaktsomhet. Dette er i tråd med den hovedinnretningen
som ble valgt i straffeloven fra 2005.
Vi foreslår videre å endre sykdomsdefinisjonen
slik at kun sykdommer som medfører betydelig skade på kropp eller
helse, omfattes. I proposisjonen foreslo regjeringen å utvide kretsen
av personer som kan gi straffriende samtykke til å omfatte enhver
person, men på det vilkår at personene sammen må gå til smittevernveiledning
hos helsepersonell før samtykke kan gis. Jeg konstaterer at komiteens
flertall går inn for at det ikke skal gjelde slikt vilkår om smittevernveiledning.
Bakgrunnen for vårt forslag om
smittevernveiledning var å sikre at samtykker skulle være tilstrekkelig
informert. Det å sikre tilstrekkelig informert samtykke er viktig
også som følge av at kretsen av samtykkeberettigede personer utvides.
Vi foreslo derimot ikke at selve samtykket måtte avgis under smittevernveiledning
eller føres inn i journalen, slik utvalget opprinnelig la opp til. Jeg
mener at vårt forslag om vilkår om forutgående smittevernveiledning
legger opp til en balansert løsning, men tar komitéflertallets syn
til etterretning.
Vi foreslår også et nytt straffebud
i straffeloven § 238, som retter seg mot smittespredning som volder
allmenn fare for liv eller helse. Slik smittespredning er allerede
straffbart etter gjeldende rett, men det har flere fordeler å regulere
det i en egen straffebestemmelse.
Smittespredning skiller seg fra
smitteoverføring ved at det kan ramme en større krets av personer.
Den enkelte vil i mindre grad kunne beskytte seg mot det, og det
vil ofte skje i forbindelse med næringsdrift eller annen organisert
virksomhet. Et eget straffebud gir mulighet til å tilpasse de nærmere
vilkårene for straff ved disse særtrekkene, samtidig som strafferammen
kan ta høyde for at saken kan være svært alvorlig. I tråd med dette
foreslår vi en strafferamme på 15 år for forsettlig overtredelse
og 6 år for uaktsom overtredelse.
Proposisjonen inneholder også forslag
om at smittespredning med terrorhensikt skal rammes av terrorbestemmelsen,
at det skal være straffbart å inngå forbund om smittespredning,
og at smittespredning skal omfattes av den strafferettslige avvergingsplikten.
Foruten endringene i straffeloven
foreslår vi også en ny bestemmelse i straffeprosessloven, som styrker
vernet av dem som har blitt utsatt for alvorlige seksuelle overgrep.
Forslaget innebærer at man rutinemessig kan få undersøkt mistenktes
smittestatus. Det er ikke hjemmel for det i dag. I praksis betyr
den nye hjemmelen at man raskere enn i dag vil få avklart om fornærmede
har blitt utsatt for smittefare. På den måten unngår vi at fornærmet
som har blitt utsatt for grove overgrep, også må tåle den tilleggsbelastningen
det faktisk er å gå i uvisshet om smittefaren. Forslaget fikk bred
støtte i høringen, og jeg er glad for at vi nå får på plass en bestemmelse
som styrker fornærmedes stilling i disse alvorlige sakene.
Presidenten: Flere
har ikke bedt om ordet til sak nr. 14.
Innstilling
fra justiskomiteen om Endringer i straffeprosessloven (biometrisk
autentisering) (Innst.
362 L (2016–2017), jf. Prop. 106 L (2016–2017))
Presidenten: Etter
ønske fra justiskomiteen vil presidenten foreslå at taletiden blir
begrenset til 5 minutter til hver partigruppe og 5 minutter til
medlemmer av regjeringen.
Videre vil presidenten foreslå
at det ikke blir gitt anledning til replikker, og at de som måtte
tegne seg på talerlisten utover den fordelte taletid, får en taletid
på inntil 3 minutter.
– Det anses vedtatt.
Ulf Leirstein (FrP) [15:59:31] (ordfører for saken): Fra
tid til annen er det nødvendig å tilpasse regelverket til den teknologiske
utviklingen. Biometrisk autentisering blir stadig mer vanlig som
adgangsnøkkel til datasystemer. Politiet har etter dagens regelverk
under visse omstendigheter hjemmel til å ta beslag i digitalt materiale
og anledning til å foreta kroppslig undersøkelse. Dette er viktige
verktøy for å avdekke og forebygge alvorlig kriminalitet. Vi vil
nok etter hvert se enda flere eksempler på at ting som tidligere
foregikk i den fysiske verden, i større og større grad overføres
til den digitale arena. Da mener jeg det er viktig at vi som lovgivere
er oss vårt ansvar bevisst og tilpasser lovene til de faktiske forhold.
Utviklingen har medført at det
er litt tilfeldigheter i hvilket lagringsmedium som er benyttet,
som avgjør om politiet i praksis kan ta beslag i materialet eller
ikke, jf. høyesterettsdommen fra 2016. Dette skaper muligheter for
kriminelle til å omgå regelverket for beslag, noe det er lite sannsynlig
at Stortinget så rekkevidden av da reglene om beslag ble vedtatt.
Det er den skjevheten i regelverket vi har muligheten til å rette
opp i dag, og jeg er glad for at vi har et klart flertall i denne
sal som er enig i regjeringens vurderinger i denne saken.
Innstillingen som legges fram,
er på vegne av Fremskrittspartiet, Høyre, Kristelig Folkeparti og
Senterpartiet. Arbeiderpartiet, komiteens mindretall, har i innstillingen
ønsket at disse lovendringene som regjeringen foreslår, skal utsettes
og vurderes i såkalt bredere sammenheng, og de viser da til den
gjennomgangen som foregår i departementet knyttet til straffeprosessloven. Det
er også et greit standpunkt å ha – slik jeg anser det som saksordfører
– men vi og et klart flertall ønsker å sørge for denne lovendringen
nå, når regjeringen har fremmet den, og å gi politiet dette verktøyet
som de ønsker. Så det er et bredt flertall bak innstillingen, som
altså i denne saken fremmes av Fremskrittspartiet, Høyre, Kristelig
Folkeparti og Senterpartiet.
Olemic Thommessen hadde
her gjeninntatt presidentplassen.
Kari Henriksen (A) [16:01:45]: Takk til saksordføreren for
en god gjennomgang av saken.
Jeg vil bare på vegne av Arbeiderpartiet
si at grunnlaget for at vi stemmer mot, er nettopp det saksordføreren sa,
at vi ønsker at dette skal ses i sammenheng med det lovarbeidet
som faktisk er på gang i departementet.
Statsråd Per-Willy Amundsen [16:02:10]: Jeg er tilfreds med
at flertallet i justiskomiteen støtter regjeringens forslag til
lovendringer, som vil sikre politiet tilgang til datasystemer som
åpnes ved biometrisk autentisering, der datasystemet er gjenstand
for ransaking eller beslag.
Fra tid til annen oppstår spørsmålet
om hvorvidt politiet har adgang til å benytte ny teknologi i etterforskningen.
Lovgiveren kan ikke forutse den teknologiske utviklingen. Derfor
er det av og til nødvendig å tilpasse regelverket for å tette utilsiktede
hull. Forslaget regjeringen har lagt frem, er nettopp en slik tilpasning.
Lovendringene vil gi politiet adgang
til å pålegge enhver som har befatning med et datasystem som er
gjenstand for ransaking eller beslag, å åpne datasystemet med fingeravtrykk
eller andre metoder for biometrisk autentisering. Lovendringene
vil også gi politiet en klar hjemmel for å benytte tvang overfor
dem som ikke etterkommer et slikt pålegg om biometrisk autentisering. Straffeprosesslovens
krav om at pålegget og tvangen må være nødvendig og forholdsmessig,
vil naturligvis gjelde.
Lovendringene er nødvendige for
at politiet skal ha de nødvendige virkemidlene for effektivt å kunne
etterforske straffbare handlinger. Det blir mer og mer vanlig å
bruke fingeravtrykk, irisgjenkjenning eller andre metoder for biometrisk
autentisering for å låse opp mobiltelefoner eller andre datasystemer.
Innholdet i denne typen enheter kan utgjøre avgjørende bevis i straffesaker.
Derfor er det viktig at politiet sikres tilgang til datasystemer
som åpnes ved biometrisk autentisering, om nødvendig ved bruk av
tvang.
Lovendringene har sin bakgrunn
i en avgjørelse fra Høyesterett fra august 2016. Høyesterett kom
frem til at politiet i den konkrete saken ikke hadde hjemmel for
å bruke tvang overfor siktede for å få ham til å åpne mobiltelefonen
med fingeravtrykksautentisering. Regjeringens forslag til lovendringer
fikk i høringen støtte av et flertall av høringsinstansene. Et flertall
av høringsinstansene mener også at det haster med å få på plass
en lovhjemmel som foreslått.
Jeg har merket meg synspunktene
til komiteens medlemmer fra Arbeiderpartiet, om at regjeringen
«bør avvente behandlingen av dette
lovforslaget til Stortinget får seg forelagt den varslede helhetlige
gjennomgangen av og forslag til endringer i straffeprosessloven
som forventes å komme til Stortinget om ikke lang tid».
Jeg er enig med disse medlemmene
i at det kan være utfordrende å få den totale oversikten over tvangsmiddellovgivningen
når det gjøres mindre endringer flere ganger, og at det er behov
for en helhetlig gjennomgang. En slik gjennomgang får vi med oppfølgingen
av straffeprosessutvalgets utredning om ny straffeprosesslov. Arbeidet
med ny straffeprosesslov vil imidlertid ta noe tid – men kanskje
ikke mer tid enn medlemmene fra Arbeiderpartiet ser for seg når
de antyder at behandlingen i Stortinget skal skje «om ikke lang
tid». Men det haster med å få på plass en tvangshjemmel for biometrisk
autentisering i situasjoner der et datasystem allerede er gjenstand
for ransaking eller beslag. Det er ikke tilfredsstillende å vente
på ikraftsetting av en ny straffeprosesslov.
Regjeringen vil legge til rette
for at politiet har de nødvendige virkemidlene for effektivt å kunne
etterforske straffbare handlinger, samtidig som tilstrekkelige hensyn
tas til borgernes vern mot inngrep. Jeg er glad for at vi allerede
nå kan legge frem dette forslaget.
Presidenten: Flere
har ikke bedt om ordet til sak nr. 15.
Vi ringer inn til votering for
sakene nr. 1–15.
Innstilling
fra justiskomiteen om Årsmelding for 2016 fra Norges nasjonale institusjon
for menneskerettigheter (Innst. 435 S
(2016–2017), jf. Dokument 6 (2016–2017))
Kari Henriksen (A) [16:39:17] (ordfører for saken): Norges
nasjonale institusjon for menneskerettigheter er en ung institusjon,
men viktig. I vår tid, da uro og utrygghet preger mange land og
viktige menneskerettigheter utsettes for press og brytes, er det
et viktig signal fra Stortinget at vi ønsker å styrke arbeidet med menneskeretter
gjennom å etablere denne institusjonen, underlagt Stortinget.
Det er gledelig å registrere, og
gratulere med, at institusjonen nå har blitt gitt A-status av styret
i det internasjonale nettverk for nasjonale institusjoner for menneskerettigheter,
GANHRI. Dermed er Stortingets forutsetning om at institusjonen skulle
oppfylle de internasjonale prinsipper for nasjonale institusjoners
status, de såkalte Paris-prinsippene, oppfylt.
Komiteen er samstemt i sin innstilling,
og jeg vil gjerne få takke komiteens medlemmer for godt samarbeid for
å komme fram til en omforent forståelse av hvordan Stortinget kan
følge opp anbefalingene fra Norges nasjonale institusjon for menneskerettigheter
på best mulig måte. Jeg vil også takke Norges nasjonale institusjon for
menneskerettigheter for god informasjon og dialog om utfordringene
institusjonen peker på.
Samarbeidsmåter og oppfølgingsmåter
vil utvikle seg over tid og, det vil være rom for god videre dialog
om hvordan Stortinget best kan følge opp anbefalingene fra institusjonen
i årene framover.
Norges nasjonale institusjon for
menneskerettigheter har pekt på tre hovedutfordringer. En av anbefalingene
er om enslige asylsøkere og omsorgstilbudet til dem. Anbefalingen
er å gi likeverdig tilbud til enslige mindreårige asylsøkere og
øvrige barnevernsbarn. Den andre er om sjøsamenes rett til sjøfiske.
Anbefalingen der er å sikre sjøsamenes rettigheter tydeligere i
lovverket, slik at lovgivningen sikrer at inngrep som kan innvirke
på sjøsamenes materielle kulturgrunnlag, blir tilstrekkelig utredet.
Det tredje punktet er konkret forslag om en helhetlig gjennomgang
av hvorvidt tvangsmiddelbruk i medhold av straffeprosessloven § 222 d
og politiloven § 17 d er forenlig med Grunnloven § 102 andre punktum.
Komiteen fant fram til at den beste
måten Stortinget kan følge opp disse anbefalingene på, er å foreslå
at regjeringa gjennomgår disse anbefalingene og kommer tilbake til
Stortinget på egnet måte med hvordan anbefalingene er fulgt opp.
En enstemmig komité står bak dette.
Jenny Klinge (Sp) [16:42:16]: Stortinget og regjeringa har
det fremste ansvaret for at menneskerettane blir følgde i Noreg.
Nasjonal institusjon er ein viktig – og kjem til å bli, trur eg,
ein stadig viktigare – bidragsytar og premissleverandør for korleis
vi forvaltar ansvaret vårt. Dette er den andre årsmeldinga frå NIM
som Stortinget skal behandle, og vi i Senterpartiet meiner det er gjort
eit godt arbeid.
Institusjonen sine hovudoppgåver
er m.a. å bidra til informasjon om menneskerettane og gje råd og
anbefalingar til dei ansvarlege myndigheitene for å sikre respekt
for dei internasjonale forpliktingane vi har.
Ein del av mandatet til NIM er
å gje råd til Stortinget om menneskerettssituasjonen i Noreg, m.a.
gjennom å gje denne årsmeldinga til Stortinget. Noregs nasjonale institusjon
skal sjølvsagt ha nytte utover årsmeldinga. Korleis dette skal skje,
er nytt òg for Stortinget, og vegen blir til medan vi går. Det at
NIM er ein uavhengig institusjon, legg enkelte føringar for relasjonen
mellom Stortinget og NIM.
I fjor vår behandla Stortinget
årsmeldinga frå NIM for 2015. Sidan organisasjonen var nyoppretta
den gongen, var ikkje årsmeldinga lang, men den peikte ut ei retning
for kva tema institusjonen ville arbeide med, og korleis dei ville
gjere dette.
I debatten i Stortinget i fjor
vart det gjeve uttrykk for store forventningar til NIM. Det er derfor
godt å sjå at institusjonen har følgt godt opp i det året som har
gått, og at dei kjem med ei fyldig årsmelding som inneheld anbefalingar
på ei rekkje område. Av dei tema som NIM tek opp i årsmeldinga,
er det fleire som stadig går igjen i justiskomiteen.
Tema eg er særleg oppteken av,
er ytringsfridom og pressefridom. Dette er blant dei temaa som var
omtalte i årsmeldinga til NIM. Der viser dei til at begge desse rettane
er under press internasjonalt, og konkluderer med at ytringsfridomen
i Noreg framleis har eit sterkt vern, men at det òg hos oss er fleire
utviklingstrekk som vi gjer lurt i å vere obs på. Noko kan vi gjere
tiltak mot gjennom lovgjeving, andre ting ikkje.
På grunn av den teknologiske utviklinga
står vi overfor ein del problem som vi tidlegare ikkje har hatt.
Det fører til at vi stadig må følgje med og gjere tiltak i tråd med
utviklinga i samfunnet, for å sikre at menneskerettane blir varetekne.
Som fleire andre menneskerettar er ikkje ytringsfridomen absolutt.
Den må vegast mot andre rettar, og det må somtid gjerast krevjande
grensedragingar. For eksempel må omsynet til ytringsfridomen i somme
saker balanserast mot omsynet til personvernet eller til andre vektige
samfunnsinteresser, som samfunnssikkerheita i stort.
Ikkje minst må vi leve med det
paradoksale at enkelte ytringar kan få negative konsekvensar for
ytringsfridomen i seg sjølv, som når hatefulle ytringar gjer at
enkelte stemmer blir skremde vekk frå å delta i den offentlege debatten.
Her må det gjerast gode og grundige vurderingar når omsyna skal
balanserast, og det er inga lett øving.
Mange fleire tema er drøfta i årsrapporten
til NIM, og det er ikkje mogleg å ta opp alle. Det eg vil seie på
tampen, er at eg kjem til å ta med meg innspela vidare i arbeidet
på Stortinget. I temarapportane sine har NIM retta hard skyts mot
myndigheitene i enkelte saker. Det er nok kjekkare for dei som sit
i opposisjon enn for dei som sit posisjon når NIM leverer kritikk
mot avgjerder som er tekne, men det er viktig å hugse på at det
er nettopp slike råd til myndigheitene som er kjernen i det arbeidet NIM
er sett til å gjere. Dei skal ha skryt for at dei som relativt ny
institusjon er tydelege og uredde i kampen for å fremje menneskerettane.
Institusjonen har allereie vist evne til å oppfylle rolla som kritisk
motvekt til myndigheitene. Eg håper dei held fram med dette i framtida.
I eit demokratisk samfunn må Stortinget og skiftande regjeringar
sjølve finne ut korleis vi stiller oss til råda vi får.
Presidenten: Flere
har ikke bedt om ordet til sak nr. 16.
Innstilling
fra justiskomiteen om Årsrapport for 2016 fra Stortingets utvalg
for rettferdsvederlag (Innst. 349 S (2016–2017),
jf. Dokument 14 (2016–2017))
Hadia Tajik (A) [16:46:46] (leiar i komiteen og ordførar
for saka): Det er ein samrøystes komité som har levert innstilling
etter behandling av årsrapporten for rettferdsvederlagsordninga
for 2016. Rettferdsvederlagsordninga er Stortingets eiga ordning,
der enkeltpersonar kan søkja om ein skjønnsmessig kompensasjon frå
staten når vedkomande har kome særleg uheldig ut og er påført skade
eller ulempe som ikkje vert dekt etter alminnelege erstatningsreglar
eller gjennom trygde-, forsikrings- eller erstatningsordningar.
Det er ei ordning som er basert på sedvane. Sakene vert avgjorde av
Stortingets utval for rettferdsvederlag, og det er Statens sivilrettsforvaltning
som har fått oppgåva som sekretariat for utvalet.
Komiteen registrerer at utvalet
har halde ti møte og avgjort 407 saker i 2016. Søknader etter særordningane har
stabilisert seg på i underkant av 100 saker per år. Søknader etter
alminneleg ordning har variert, men har lege relativt stabilt på
rundt 400 saker årleg dei seinare åra.
Komiteen merker seg at det i 2016
er utbetalt 25,8 mill. kr i rettferdsvederlag frå staten, ca. 5 mill. kr mindre
enn i 2014 og 2015.
Komiteen merker seg at den totale
gjennomsnittlege saksbehandlingstida har gått noko ned, frå 17 til
14 månader, og ser positivt på det.
Til slutt vil eg understreka at
dette er ei viktig ordning. Det er enkeltsaker av betydning. Og
det er ikkje minst òg ein del av vår felles historie. Me takkar
difor for Rettferdsvederlagsutvalet sitt arbeid og understrekar kor
viktig det er at alle saker vert behandla så raskt som det er forsvarleg
å gjera.
Presidenten: Flere
har ikke bedt om ordet til sak nr. 17.

Innstilling
fra justiskomiteen om Representantforslag frå stortingsrepresentant
Sveinung Rotevatn om offentleg tryggleik og ansvarleg hundehald (Innst. 340 S (2016–2017),
jf. Dokument 8:71 S (2016–2017))
Hårek Elvenes (H) [16:49:15] (ordfører for saken): Da hundeloven
kom i 2003, var det en viktig lov. For det første ble reglene knyttet
til hundehold samlet i en lov, og for det andre fikk menneskene
et vern mot hunder, på en måte på lik linje med vern mot bufe.
Det sies at hunden er menneskets
beste venn. Vi husker alle «Vi på Saltkråkan» og Båtsmann. Men selv
Båtsmann var en ulv i fåreklær, eller i hvert fall rasen Sanktbernhardshund.
Den danske dyrevernalliansen har vist til at akkurat den rasen er
faktisk den rasen i Danmark som har mest uønsket adferd. Uønsket
adferd kan være så mangt. Vi vet at hunder kan både glefse og bite.
Hva denne adferden egentlig skyldes – derom er det en del uenighet
i fagmiljøene. Skyldes dette hundeeieren, eller skyldes det hunden
og hundens rase?
Da hundeloven ble vedtatt i 2003,
ble det nedlagt forbud mot visse hunderaser, ut fra den teori at
enkelte hunderaser var mer farlige og mer aggressive enn andre. Denne
påstanden og denne forutsetningen er egentlig kommet under press
i flere europeiske land etter 2003. Blant annet har Nederland og
Italia opphevet forbudet mot enkelte hunderaser.
Nå har det gått 14 år siden hundeloven
ble vedtatt. Det er også kommet en del ny kunnskap på området. Det
er forskjellige oppfatninger av om uønsket atferd hos hunder skyldes
hunderasen, eller om den skyldes eieren. På denne bakgrunn og et
par andre forhold i forslaget som jeg ikke har berørt, er det en
samlet komité som står bak innstillingen som Stortinget i dag behandler
i denne saken.
Sveinung Rotevatn (V) [16:51:41]: Eg skal ikkje dra ut ein
allereie lang møtedag, men som forslagsstillar, og sidan vi ikkje
er representerte i komiteen, vil eg berre seie eit par ord til denne
saka.
Det første er at mange av dei spørsmåla
som blir tekne opp i representantforslaget, er problemstillingar
som engasjerer mange – med god grunn. Eg vil seie at eg er glad
for at komiteen har vore såpass velvillig i si behandling at ein
her konkluderer med at det er verdt å sjå vidare på desse problemstillingane.
Det var tre konkrete forslag i
representantforslaget. Eg tek ikkje dei opp igjen her i dag, eg
oppfattar at det som blir vedteke, for så vidt er dekkjande, og
eg ser at det er klokt å ha ein prosess. Men eg trur nok og håpar
at dei forslaga som er fremja, og føringane i representantforslaget
vil vere med vidare i det arbeidet som skal gjerast i regjeringa.
Det er mange faglege omsyn som talar for og mot i ulike retningar
her, så eg trur det er bra at vi får ein god prosess. Men det er
klart, som saksordføraren også nemner, at her blir det gjort ulike
vurderingar i ulike land, og det har skjedd ein god del sidan sist
vi hadde denne runden i Noreg, og andre land har valt andre løysingar
enn oss, på eit faglig grunnlag.
Eg vil seie at eg er glad for at
komiteen sluttar opp om at her treng vi å sjå på lova på ny. Det
trur eg mange der ute er glade for også. Så får vi håpe at det arbeidet
ikkje vil bli altfor tidkrevjande og ta for lang tid, men at ein kjem
tilbake med ei sak til Stortinget så fort ein har gjort ein grundig
jobb i regjeringa.
Presidenten: Flere
har ikke bedt om ordet til sak nr. 18.
Innstilling
fra justiskomiteen om Representantforslag fra stortingsrepresentantene
Lene Vågslid, Stine Renate Håheim, Lise Christoffersen, Sonja Mandt,
Tove Karoline Knutsen, Christian Tynning Bjørnø og Kari Henriksen
om å styrke arbeidet mot vold mot eldre (Innst. 406 S (2016–2017), jf.
Dokument 8:109 S (2016–2017))
Margunn Ebbesen (H) [16:53:59] (ordfører for saken): Jeg
takker representantene for å fremme dette forslaget, som også inneholder
viktige og gode forslag. Men jeg må si at det hadde tjent hele saken
om representantene hadde deltatt aktivt i Stortingets behandling
av opptrappingsplanen mot vold og overgrep, i stedet for dagen etter
å fremme dette forslaget. Selv om opptrappingsplanen i utgangspunktet
retter seg mot bekjempelse av vold og overgrep mot barn, har regjeringspartiene
og samarbeidspartiene her i Stortinget bidratt til at en god plan
fra regjeringen er blitt enda bedre, og den kunne sikkert ha blitt
enda bedre om Arbeiderpartiet hadde villet bidra konstruktivt i
behandlingen. Mange av tiltakene i opptrappingsplanen er ikke knyttet
til alder, men omfatter all form for vold i nære relasjoner.
Når vi ikke stemmer for forslagene,
er det fordi mange av tiltakene allerede er igangsatt. For det er
ikke tvil om at vi er enig med forslagsstillerne i at kunnskap om vold,
overgrep eller omsorgssvikt overfor eldre er viktig for å kunne
iverksette målrettede tiltak. Det er en samlet komité som deler
forslagsstillernes bekymring for at mange eldre blir utsatt for
overgrep av ulik art, og at det kan finnes mørketall.
Bekjempelse av vold i nære relasjoner
er et prioritert område for regjeringen og samarbeidspartiene. Vi
har styrket tiltak og bevilgninger innenfor dette området gjennom
hele vår regjeringstid, og det vil også være viktig i fortsettelsen.
Når det gjelder kunnskap om omfanget
av vold mot eldre, har vi allerede i dag en del kunnskap, og det
pågår en rekke tiltak med sikte på å kartlegge forekomst av vold
– også mot eldre.
NKVTS’ omfangsundersøkelse fra
2014, hvor et representativt utvalg fra 18 til 74 år deltok, viste
at omfanget av vold i nære relasjoner og voldtekt i Norge er stort, men
samtidig viste denne at de eldste aldersgruppene rapporterte mindre
omfang av vold enn de yngre.
Det er satt av 50 mill. kr over
en femårsperiode for å styrke forskning på vold i nære relasjoner.
Denne forskningen dekker et vidt spekter av temaer, skal gjøre det
mulig å følge utviklingen over tid og vil bidra til et bedre grunnlag
for iverksettelsen av tiltak for å forebygge og bekjempe vold i
nære relasjoner.
For ytterligere å styrke kunnskapsgrunnlaget
om vold mot eldre er NKVTS i gang med en kartlegging av livstidsprevalens
av vold i nære relasjoner i befolkningen som er 66 år eller eldre.
Når det gjelder informasjon til
eldre om eksisterende hjelpetiltak, er det også her igangsatt ulike
tiltak. Blant annet er det etablert en nasjonal kontakttelefon for
eldre utsatt for vold. I 2017 er det bevilget nesten 40 mill. kr
til ulike hjelpetelefoner og nettjenester. Men det kan nok være
nødvendig å se på de ulike hjelpetelefonene og nettjenestene – hvorvidt
en klarer å nå fram til dem som virkelig har behov for tilbudet.
Alle landets politidistrikt skal
få etablert offeromsorgskontor i løpet av 2017. Offeromsorgskontorene
skal gi voldsofre psykososial støtte, oppfølging, informasjon og
veiledning gjennom hele straffesakskjeden. Kontorene skal lose brukerne
til profesjonell hjelp i kommunalt og statlig hjelpeapparat. En
svært viktig målgruppe for kontorene er utsatte for vold i nære
relasjoner.
Til slutt er det i denne saken,
som i mange andre saker, viktig med kunnskap – at de ansatte i virksomheter som
jobber med eldre, har kunnskap om vold, kan se faresignalene og
vet hva de skal gjøre videre. Det er kommunene som har ansvar for
et krisesentertilbud. I februar 2015 ble Veileder til krisesenterloven
presentert.
En annen viktig funksjon i arbeidet
vil selvsagt være politikontaktene, som skal være bindeleddet mellom kommunene
og politiet. De må sørge for å gi og få kunnskap om dette viktige
fagfeltet. Ikke minst har jeg stor tillit til nærpolitireformen
når det gjelder etterforskning og påtale av vold i nære relasjoner
– uansett hvilken aldersgruppe vi snakker om.
Jorodd Asphjell (A) [16:58:39]: Stortingsrepresentant Lene
Vågslid fortalte her en dag en sterk historie om noe som skjedde
for noen år siden.
Det er en historie om et eldre
ektepar som hadde behov for hjelp og stell, medisiner osv. Det var
en sykepleier som hadde fortalt om dette, hun jobbet i hjemmesykepleien
og var daglig innom paret. Damen hun besøkte, var i en periode ofte
gul og blå på kroppen – det var lett å falle og slå seg, sa hun.
Sykepleieren tenkte da at den eldre damen kanskje burde få en rullator
til å støtte seg på, slik at det ikke ble så mye knall og fall.
Det fikk hun, men blåmerkene holdt fram. I mellomtiden var sykepleieren
på kurs om vold i nære relasjoner – et initiativ kommunen hadde
tatt. De neste to gangene hun var hjemme hos ekteparet, ville ikke
den eldre damen lenger dusje. Sykepleieren syntes dette var merkelig,
og ante at noe kanskje var galt. Etter en god prat der sykepleieren
både sa og spurte om de rette tingene, kom det fram at det var ektemannen
som var voldelig i hjemmet.
Det finnes sikkert mange slike
historier som den Lene Vågslid fortalte. Det er et underkommunisert
samfunnsproblem at også mange eldre lever med vold i nære relasjoner.
Arbeiderpartiet mener at også eldre må bli sett og hørt, og vi må
ta deres rettssikkerhet på alvor. At vold mot eldre både trenger
og fortjener større oppmerksomhet, er det ingen tvil om. Vi vet
det skjer, både i hjemmet og på institusjoner.
Vi vet for lite om omfanget. Derfor
mener vi det er viktig å foreta en omfangsundersøkelse, for å få
større kunnskap om dette området. Vi vet at enkelte kommuner har
hatt både kurs og kompetanseheving for sine ansatte i pleie- og
omsorgssektoren, men det trengs mer kunnskap, både i utdanningen
og i sektoren.
Det er viktig at eldre selv får
god informasjon om vold og eksisterende tiltak. Terskelen før man
evner å gjøre noe med det, er veldig høy for mange. Det er ikke
spesielt enkelt for eldre å komme seg til et krisesenter. Mange av
de eldre er avhengig av andre for å bli sett og ikke minst for å
bli forstått.
En god barndom varer livet ut,
heter det. Det er også viktig å huske på en verdig alderdom og en
verdig eldreomsorg. En verdig alderdom skal være fri for vold og fri
for overgrep.
For kort tid siden behandlet justiskomiteen
regjeringens forslag til opptrappingsplan mot vold i nære relasjoner.
Som kjent mente Arbeiderpartiet at den var både uforpliktende og
favnet for få, så vi foreslo å sende denne planen tilbake. En kan
ikke – med respekt for alle aldersgrupper og folks livskvalitet
i alle livets faser – unnlate å ha med vold mot eldre i en opptrappingsplan mot
vold i nære relasjoner og utelate en så stor og viktig gruppe.
Mitt klare inntrykk er at regjeringen
ikke arbeider godt nok på tvers av departementene, mot vold i nære relasjoner
– om det er Barne- og likestillingsdepartementet, kommunalministeren,
justisministeren eller helseministeren. Vi har i fire år etterlyst
bedre samhandling om vold i nære relasjoner. Det faktumet at regjeringen
klarer å levere en så tynn plan mot vold i nære relasjoner og ikke
engang har med konkrete tiltak rettet mot vold mot eldre, er altfor
dårlig og helt uforståelig.
Arbeiderpartiet mener dette må
tas tak i. Derfor fremmer vi og Senterpartiet forslag om det i dag.
Det er synd at det bare er Arbeiderpartiet og Senterpartiet som ser
behov for å styrke arbeidet mot vold mot eldre.
Presidenten: Representanten
Jorodd Asphjell har tatt opp de forslagene han refererte til.
Statsråd Per-Willy Amundsen [17:02:38]: Arbeidet mot vold
i nære relasjoner er et prioritert område for regjeringen. Det er
vold som rammer uavhengig av alder, og som skaper utrygghet og redsel
i omgivelser som skulle være trygge.
Jeg vil takke forslagsstillerne
for at de har satt søkelys på eldre som en utsatt gruppe for vold
i nære relasjoner. Den eldre delen av befolkningen er mer sårbar
i situasjoner med overgrep og vil ofte kunne være i et avhengighetsforhold
til voldsutøveren. Muligheten til å løsrive seg og etablere seg
på nytt reduseres med økende alder. Når vi i tillegg vet at vold
mot eldre tilhører den mest skjulte og vanskeligst tilgjengelige
formen for vold i befolkningen, er det all grunn til å ta dette
på største alvor, og det gjør denne regjeringen.
Handlingsplanen mot vold i nære
relasjoner er et sentralt virkemiddel og inneholder en rekke tiltak
som er relevant for eldre utsatte. Våre tiltak på dette området gjelder
generelt og knytter seg ikke til den fornærmedes alder. Representantene
fremmer tre konkrete forslag til hvordan arbeidet med å bekjempe
vold mot eldre kan styrkes. Det bes om en omfangsundersøkelse, bedre
og mer tilgjengelig informasjon og til sist styrking av kunnskap
om vold mot eldre i kommunene og blant alle som møter eldre i sitt
arbeid.
Jeg er enig med forslagsstillerne
i at kunnskap om voldens omfang, årsaker, karakter og konsekvenser
er avgjørende for målrettede forebyggende tiltak og god kvalitet
i hjelpetjenestene og i politiet. Det er ikke utført noen egen nasjonal
omfangsundersøkelse av vold mot eldre i Norge, men dette temaområdet
inngår som en del av det femårige forskningsprogrammet om vold i nære
relasjoner, som finansieres av Justis- og beredskapsdepartementet.
Rapporten «Kommunale handlingsplaner
mot vold i nære relasjoner – også for eldre utsatte?» ble lansert
i 2016. Man har undersøkt om kommunale handlingsplaner mot vold
i nære relasjoner inkluderer eldre utsatte.
For ytterligere å styrke kompetansegrunnlaget
om vold mot eldre er NKVTS i gang med en kartlegging av livstidsprevalens
av vold i nære relasjoner i befolkningen – de som er 66 år eller
eldre. Gjennom dette prosjektet vil vi få flere holdepunkter for
hvordan det forebyggende voldsarbeidet bør rettes inn mot den eldre
aldersgruppen.
På oppdrag fra Helse- og omsorgsdepartementet
har Folkehelseinstituttet i samarbeid med Helsedirektoratet gjennomført
en vurdering av tilgjengelige datakilder med tanke på å utvikle
mulige indikatorer for vold i nære relasjoner. Rapport fra arbeidet
vil snarlig oversendes Helse- og omsorgsdepartementet.
Med dette som bakteppe finner jeg,
i likhet med komiteens flertall, at det ikke er behov for å iverksette
ytterligere tiltak på nåværende tidspunkt. Når det gjelder behovet
for mer målrettet informasjon til eldre utsatt for vold i nære relasjoner,
er det allerede etablert en nasjonal kontakttelefon for eldre utsatt
for vold. Prosjektet «Vern for eldre – Nasjonal kontakttelefon»
ble etablert i 2008. Det er igangsatt et arbeid for å gjøre tjenestene mer
kjent for hjelpeapparatet.
De øvrige informasjonstiltakene
om vold i nære relasjoner retter seg mot hele befolkningen. Politiets
informasjonskampanje «Hvor lite skal du finne deg i?» er et eksempel
på det. Målsettingen med kampanjen er å gi økt oppmerksomhet og
kunnskap om vold i nære relasjoner, og om hva politiet kan bistå
med, sånn at den voldsutsatte kan søke hjelp og komme seg ut av
den voldelige situasjonen.
Jeg vil også løfte frem nettportalen
dinutvei.no, om vold i nære relasjoner og voldtekt, som ble lansert
i 2016. Portalen inneholder oppdatert og kvalitetssikret informasjon
til utsatte, pårørende, utøvere og hjelpeapparat om vold i nære
relasjoner og voldtekt.
I løpet av 2017 skal vi også etablere
offeromsorgskontorer i hvert av landets tolv politidistrikter. Offeromsorgskontorene
skal gi voldsofre psykososial støtte, oppfølging, informasjon og
veiledning gjennom hele straffesakskjeden. En svært viktig målgruppe
for kontorene er utsatte for vold i nære relasjoner. Offeromsorgskontorene
skal være lokalisert hos politiet.
Sett under ett mener jeg at de
informasjonstiltakene vi allerede har igangsatt i stor utstrekning,
svarer ut behovet forslagsstillerne etterlyser. Jeg vil likevel
fortløpende vurdere behovet for enda mer spissede tiltak.
God kunnskap er en forutsetning
for å kunne yte god omsorg. Jeg støtter derfor intensjonene i forslaget
om å styrke kunnskapsnivået både i kommunen og i førstelinjen. I
forbindelse med implementeringen av nærpolitireformen skal det etableres
en funksjon som politikontakt, som bindeledd og kontaktpunkt mellom
politiet og kommunen. Dette vil være et viktig bidrag til å formidle
kunnskap om vold mot eldre og hvordan dette kan oppdages og forebygges.
Krisesentrene har et tilbud til
alle ofre for vold i nære relasjoner, uavhengig av alder og kjønn.
Det er utarbeidet en veileder til krisesenterloven, der hovedmålgruppen
er kommunene, som etter krisesenterloven er pålagt det ansvaret
det er å sørge for et krisesentertilbud, samt fylkesmenn som fører
tilsyn.
NKVTS har utarbeidet en oversikt
over eksisterende rutineguider og kartleggingsverktøy i hjelpeapparatet for
avdekking av vold i nære relasjoner. Oversikten danner grunnlag
for å vurdere på hvilke områder det er behov for nye rutineguider
eller retningslinjer, og viser bl.a. mangler knyttet til veiledning
i å avdekke vold mot eldre og omsorgssvikt mot barn samt avdekking
av vold innen psykisk helsevern mot barn og voksne.
Arbeids- og velferdsdirektoratet
har gjennomført en kartlegging av hvordan Nav-kontorene er involvert
i saker som omhandler vold i nære relasjoner. Undersøkelsen er fulgt
opp ved å revidere veileder om vold i nære relasjoner.
Helt til slutt vil jeg nevne at
Helse- og omsorgsdepartementet har fremmet et lovforslag for Stortinget
om helse- og omsorgstjenestens ansvar for å forebygge, avdekke og
avverge vold og seksuelle overgrep, og at dette skal tydeliggjøres.
Dette vil ytterligere bidra til styrket bevissthet rundt og økt
ansvarlighet knyttet til å forebygge, avdekke og avverge vold og
seksuelle overgrep ved ytelse av helse- og omsorgstjenester.
Tove Karoline Knutsen (A) [17:11:26]: Dette representantforslaget
fra Arbeiderpartiet adresserer et viktig problem som på mange måter
fremdeles er tabubelagt, nemlig vold mot eldre. En internasjonal
gjennomgang fra 2015 av tilgjengelige studier på feltet viste at
overgrep mot eldre er mer vanlig enn vi ønsker å tro. Eldre med
nedsatte kognitive evner, fysisk svekkelse eller psykososial angst
har økt risiko for overgrep. Overgrep mot eldre kan omfatte psykiske,
fysiske og seksuelle overgrep, omsorgssvikt og økonomisk utnyttelse.
Ifølge Nasjonalt kunnskapssenter
om vold og traumatisk stress skjer de fleste overgrep mot eldre
i det private og fra personer som står vedkommende nær. Dette kan
være ektefelle, barn, barnebarn, slektninger, hjelpepersonell eller
andre som den eldre er avhengig av. I institusjon kan det være en
ansatt eller en annen beboer.
Astrid Sandmoe ved Nasjonalt kunnskapssenter
om vold og traumatisk stress tok doktorgrad i 2011 med temaet «Eldre
som utsettes for overgrep fra personer i sitt nærmiljø». Hun opplyser
at tallene internasjonalt er sprikende, bl.a. fordi man anvender
ulike metoder for innsamling av data, og at det finnes ulike oppfatninger om
hva vold og overgrep mot eldre er. Men undersøkelsene fra England
og Irland er solide, og de kan gi oss et grunnlag for sammenlikning.
Hos hjemmeboende eldre i Norge anslår vi at mellom 2 og 3 pst. opplever
vold i nære relasjoner. Hvis man utvider perspektivet og tenker
at nære relasjoner også inkluderer venner, naboer eller andre den
eldre personen har en nær relasjon til, høynes tallet til omtrent
4 pst. av befolkningen. I Norge har vi, som også justisministeren
sa, ikke så veldig gode forekomstundersøkelser. Vi har en del mindre
studier og levekårsundersøkelser, men de fanger i liten grad opp den
eldre delen av befolkningen. Astrid Sandmoe understreker at også
menn blir utsatt for vold, som vi sikkert alle vet, men menn rammes
oftere av vold utenfor hjemmet, mens kvinner oftere blir rammet
i hjemmet.
Arbeiderpartiet har et annet representantforslag
til behandling i Stortinget, Dokument 8:89 S for 2016–2017, som
tar til orde for en tiltaksplan for eldres psykiske helse, nettopp
med forslag om å styrke innsatsen i primærhelsetjenesten for forebygging,
diagnostisering og behandling av psykiske lidelser hos eldre mennesker. En
kommunal tiltaksplan på dette feltet vil også kunne avdekke om en
eldre person er eller har vært utsatt for vold. Gjennom flere gode
tiltak som kan ligge i en slik plan, vil vi kunne fange opp eldre
som ikke tør, eller har mot til, å fortelle om egne opplevelser
med vold som f.eks. er begått av en nærstående person. En slik tiltaksplan
som dette er noe mer konkret og tydelig rettet inn mot eldre enn
informasjon. Da kan vi avdekke mer og også finne ut mer om noe av
eldres psykiske problemer og angst skyldes nettopp vold. Men dessverre
ser det ikke ut som regjeringspartiene ser seg tjent med å støtte det
gode forslaget.
Presidenten: Flere
har ikke bedt om ordet til sak nr. 19.
Innstilling
fra justiskomiteen om Representantforslag fra stortingsrepresentantene
Geir Inge Lien, Anne Tingelstad Wøien og Liv Signe Navarsete om
digitalisering av samtlige tingretter i Norge (Innst. 346 S (2016–2017), jf. Dokument
8:133 S (2016–2017))
Presidenten: Etter
ønske fra justiskomiteen vil presidenten foreslå at taletiden blir
begrenset til 5 minutter til hver partigruppe og 5 minutter til
medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil fem replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Ulf Leirstein (FrP) [17:16:25] (ordfører for saken): Digitalisering
av domstolene er absolutt nødvendig, både for å bedre rettssikkerheten
og for å hente ut effektiviseringsgevinster. Lang saksbehandlingstid
er i seg selv et problem for rettssikkerheten.
Jeg vil redegjøre kort for hvordan
flertallet tenker, og så vil jeg anta at forslagsstillerne selv
vil redegjøre for forslaget.
Jeg er glad for at regjeringen
har satt i gang prosjektet for nye saksbehandlingsløsninger, som
vil føre til mer digitalisering i domstolene. Prosjektet Digitale
domstoler strekker seg over ni år og har en samlet investeringskostnad
på anslagsvis 350 mill. kr, hvorav 26 mill. kr i budsjettet for
2017.
Regjeringen har lenge vært tydelig
på at det er viktig med digitalisering av domstolene, og jeg mener
det er viktig at det kommer på plass så raskt det er praktisk mulig.
Samtidig er styrking av domstolene et tverrpolitisk mål, og jeg
håper at både posisjon og opposisjon sammen kan sørge for en styrking
av domstolene. At regjeringen har ansatt over 70 nye påtalejurister
og ca. 1 000 nye politifolk, har også ført til en økt belastning
på domstolene. Flere saker kommer dit. Dette er noe vi må ta inn
over oss, og sørge for at domstolene får den nødvendige oppmerksomheten
i tiden fremover.
Jeg er spesielt glad for å ha vært
med på å få gjennomslag for et prøveprosjekt med lyd- og bildeopptak
i domstolene. Dette prøves nå ut i Tromsø. Dette er et viktig bidrag
til rettssikkerheten og et rettssikkerhetstiltak som mitt eget parti
har kjempet for i årevis. Lyd og bilde vil også på sikt kunne medføre
effektiviseringsgevinster i domstolene, noe som også vil kunne hjelpe
på kapasiteten.
Vi ser at det er noen utfordringer
i domstolene, og at budsjettsituasjonen til tider kan være vanskelig.
Jeg er veldig glad for at Fremskrittspartiet, sammen med Høyre,
Kristelig Folkeparti og Venstre, i revidert nasjonalbudsjett har
funnet rom for en ytterligere styrking av budsjettene til domstolene
med 5 mill. kr. i år. Vi er ganske samstemte om at vi ønsker denne
digitaliseringen velkommen, og vi ønsker selvfølgelig at alle domstoler skal
ha denne digitaliseringen på sikt. Nå er vi midt i et prøveprosjekt,
vi er midt i et prosjekt med nye saksbehandlingsløsninger som man
har lagt opp et løp for. Jeg mener det er viktig at det går sin
gang. I tillegg, hvis man skal ha full digitalisering, vil det selvfølgelig
også koste penger. Det er viktig at Stortinget prioriterer dette
i de årlige budsjettene, slik at man får dette på plass, og ikke sørger
for eventuelt å pålegge Domstoladministrasjonen noe som kan medføre
at man må ta penger fra annen drift for å fremme digitaliseringen.
Det er viktig at regjeringspartiene og støttepartiene har lagt inn
friske midler til dette prosjektet, som vi har gjort i inneværende
års budsjett, og at det også kommer på plass i årene fremover.
Jenny Klinge (Sp) [17:19:32]: Det er viktig å leggje til rette
for at domstolane skal vere effektive. Lang saksbehandlingstid i
domstolane kan medføre ulemper og økonomiske tap for både privatpersonar
og næringsliv. Det kan vere ei ekstra påkjenning for partane i både straffesaker
og sivile saker viss det er for lang ventetid før saka kjem opp
i retten. I tillegg kan vitne hugse dårlegare og vitneutsegna såleis
bli mindre verde.
Vi i Senterpartiet er opptekne
av at alle domstolane skal vere effektive, både dei store og dei
små, og at alle domstolane derfor må få same høve til å ta i bruk
ny teknologi. Forslagsstillarane viser til at Domstoladministrasjonen
har varsla store kutt i bemanninga i domstolane dei komande åra
grunna den såkalla avbyråkratiserings- og effektiviseringsreforma,
ABE-reforma. Desse ABE-kutta har også vekt bekymring hos leiarane
for Den norske Dommerforening og Juristforbundet, som begge har åtvara
mot lengre saksbehandlingstid i domstolane som følgje av ABE-kutta,
fordi desse kjem samtidig som sakstilfanget og kompleksiteten i
sakene aukar.
Regjeringa har gjennomført den
såkalla ABE-reforma i dei årlege statsbudsjetta, ei reform som skal
handle om avbyråkratisering og effektivisering. I praksis går reforma
ut på å kutte såpass mykje i budsjetta til etatane at dei er tvungne
til å kutte i talet på tilsette og/eller andre utgifter. Senterpartiet
meiner også at det er viktig å snu på kronene og sørgje for avbyråkratisering,
men er i tvil om det å tvinge domstolane til å kutte dommarårsverk gjeld
som eit slikt tiltak. Dommargjerninga er neppe byråkrati. Dessverre
viser det seg også at saksbehandlingstida går opp fleire plassar,
som nemnt, og det er grunn til bekymring.
Denne avbyråkratiserings- og effektiviseringsreforma
inneber betydelege økonomiske kutt, som må følgjast opp med konkrete
tiltak som legg til rette for å effektivisere domstolane. Eit slikt
effektiviseringstiltak er det pågåande prosjektet Digitale domstoler,
som no blir gjennomført i Høgsterett, lagmannsrettane og dei tolv største
tingrettane. Moglegheita for å ta i bruk meir moderne arbeidsreiskap
kan føre til ei meir effektiv saksbehandling. Dei små og mellomstore
tingrettane er likevel utelatne frå prosjektet, noko som kan føre
til at desse tingrettane sakkar akterut når det gjeld både arbeidsreiskap
og saksbehandlingstid. Dette er ille i seg sjølv, men også ille
fordi det kan tene ein politisk agenda som somme parti har, om å
leggje til rette for å leggje ned dei mindre domstolane på sikt.
Senterpartiet slår i dette representantforslaget
fast at vi meiner at alle tingrettane i Noreg bør bli digitaliserte. Det
kan t.d. skje ved å inkludere dei små og mellomstore tingrettane
i prosjektet Digitale domstoler eller ved å gjennomføre digitaliseringa
av desse domstolane som eit eige prosjekt. Vi har også vist at vi
meiner alvor med dette ved å leggje inn midlar i det alternative
statsbudsjettet vårt for 2017 og i vårt alternative RNB.
Eg tek med dette opp framlegget
frå Arbeidarpartiet og Senterpartiet.
Presidenten: Representanten
Jenny Klinge har tatt opp det forslaget hun refererte til.
Statsråd Per-Willy Amundsen [17:22:59]: Jeg er glad for det
store engasjementet knyttet til domstolenes rammevilkår, og jeg
er enig i at saksbehandlingstiden i domstolene ikke bør bli for
lang.
Regjeringen har de siste årene
satset betydelig på politi og påtalemyndighet, og det fører naturlig
nok til flere saker i domstolene. Regjeringen har derfor hatt en
aktiv og bevisst tilnærming til spørsmålet om balanse i straffesakskjeden.
Det er iverksatt flere tiltak som vil føre til en betydelig effektivisering
i domstolene i årene som kommer. Digitale domstoler er det viktigste
av disse. Prosjektet ble igangsatt i år, med en bevilgning på 28 mill. kr,
og skal etter planen foregå over seks år og i første omgang omfatte
de tolv største tingrettene, lagmannsrettene og Høyesterett.
Det er flere gode grunner til at
prosjektet bør gjennomføres trinnvis. Overgangen fra papirbasert
til fulldigital saksbehandling under og etter hovedforhandlingen
vil kreve mye av Domstoladministrasjonen og den enkelte domstol.
Ved å igangsette Digitale domstoler i de tolv største tingrettene,
lagmannsrettene og Høyesterett først reduseres risikoen i gjennomføringsfasen.
Det reduserer sannsynligheten for forsinkelser, budsjettoverskridelser
og feil i de digitale løsningene. Sånne feil kan i ytterste konsekvens
føre til lengre saksbehandlingstid, og det kan gå ut over kvaliteten
i domstolenes saksbehandling.
Gjennomføringsrisikoen må også
ses i sammenheng med flere andre større prosjekt som pågår i domstolene og
i Domstoladministrasjonen. Domstolenes saksbehandlingsløsning har
siden 2014 blitt videreutviklet, og alle saksbehandlingssystemer
har fått samme plattform, Lovisa. Jordskiftedomstolene er i 2017
i gang med å ta i bruk et nytt saksbehandlingssystem, og et nytt
er under utvikling for Høyesterett. Videre skal den elektroniske samhandlingen
mellom domstolene, politiet og kriminalomsorgen forbedres gjennom
prosjektet ESAS, tidligere kalt Stifinner II. Domstoladministrasjonen
er i gang med planlegging av prosjektet sammen med Politidirektoratet
og Kriminalomsorgsdirektoratet. I tillegg skal Domstoladministrasjonen,
med utgangspunkt i et eget prøveprosjekt i Tromsø, lage en plan
for innføring av lyd- og bildeopptak i domstolene over hele landet.
Omfanget av Digitale domstoler
er også et bevilgningsmessig spørsmål og en prioritering mellom
mange viktige satsinger på justisområdet. Derfor valgte regjeringen
å starte prosjektet der gevinstene er størst. De tolv største tingrettene,
lagmannsrettene og Høyesterett står for om lag halvparten av saksmengden
i de alminnelige domstolene, og de behandler flertallet av de største
straffesakene. Jeg vil samtidig gjøre oppmerksom på at deler av
funksjonaliteten i Digitale domstoler vil gjøres tilgjengelig for
alle domstoler i første fase. På sikt er det naturlig at alle domstolene
blir fulldigitale.
Gevinstene som følger av at saksbehandlingstiden
reduseres i de største domstolene, vil også øke domstolenes samlede
handlingsrom. Ifølge beregninger fra Domstoladministrasjonen vil
gevinstene begynne å komme allerede i 2018 og øke gradvis frem mot
2023. I løpet av 2017 skal Justis- og beredskapsdepartementet nedsette et
utvalg som bl.a. skal utrede fremtidig domstolstruktur. Det er sannsynlig
at utvalget kan foreslå endringer som kan ha betydning for gjennomføringen
av digitale domstoler i de resterende førsteinstansdomstolene. Jeg mener
også dette er en god grunn til å gjennomføre Digitale domstoler
i flere trinn.
Departementet har så langt hatt
en god dialog med Domstoladministrasjonen om gjennomføringen av prosjektet.
Denne dialogen vil vi opprettholde, sånn at vi kan legge en plan
for utrulling av prosjektet i alle domstoler som har lav gjennomføringsrisiko,
og tar hensyn til eventuelle endringer i domstolstrukturen.
Presidenten: Det
blir replikkordskifte.
Jenny Klinge (Sp) [17:27:32]: Statsråden skriv i si fråsegn
om representantforslaget den 10. mai at ei av årsakene til først
å gjennomføre digitaliseringsprosjektet i Høgsterett, lagmannsrettane
og dei tolv største tingrettane er å redusere risikoen for feil
i dei digitale løysingane, som i ytste konsekvens kan medføre lengre saksbehandlingstid
og gå ut over kvaliteten i saksbehandlinga til domstolane.
Dersom det er slik usikkerheit
knytt til dei tekniske løysingane og digitaliseringa, ønskjer eg
ei forklaring på kvifor akkurat Høgsterett, lagmannsrettane og dei
tolv største tingrettane er plukka ut som prøvekaninar før prosjektet
eventuelt kan bli gjennomført i dei mindre tingrettane etter kvart.
Kan statsråden forklare årsaka til dette? Hadde det ikkje vore minst
like fornuftig å teste ut teknologien i nokre små og mellomstore
domstolar?
Statsråd Per-Willy Amundsen [17:28:23]: Dersom dette er en
diskusjon rundt domstolstrukturen, er det ganske naturlig for meg
å vise til at vi fra regjeringens side har signalisert at vi kommer
til å nedsette en domstolkommisjon, som skal se nærmere på nettopp
det.
Så er det slik at innføring av
digitale løsninger alltid er relativt krevende prosesser. Det vil
alltid være en høyere risiko for økt antall feil dersom en går i
gang med det fullskala, uten å gjøre det trinnvis, og i verste instans
kan det gå ut over kvaliteten på det arbeidet som faktisk gjøres.
Derfor deler vi det opp. Da er det ganske naturlig at man tar utgangspunkt
i de tingrettene, og selvfølgelig lagmannsrettene og Høyesterett,
som også vil eksistere etter en eventuell endring i domstolstrukturen.
Marit Nybakk hadde her overtatt
presidentplassen.
Jenny Klinge (Sp) [17:29:27]: Eg høyrer kva statsråden seier,
men eg forstår lell ikkje, for det er eigentleg ikkje eit så veldig
presist svar på spørsmålet mitt.
Det eg lurer på, er nettopp knytt
til moglege feil i innføringa av denne teknologien. Statsråden viste
til at det er krevjande prosessar, og at det derfor er lurt med
ei trinnvis gjennomføring. Det er vel og bra – det kan vi vere einige
om.
Men spørsmålet blir då: Er det
Høgsterett, m.a., som er den rette plassen å gjennomføre testar
på, når ein har den største risikoen for feil i byrjinga, eller
ville det vore nyttig å velje andre domstolar for nettopp å teste
ut teknologien?
Statsråd Per-Willy Amundsen [17:30:01]: Det ligger nettopp
i det at Høyesterett åpenbart kommer til å eksistere etter at Domstolkommisjonen
har kommet med sine betraktninger. Så når man uansett skal gjennomføre
en digitalisering av Høyesterett, er det naturlig at man gjennomfører
og starter den trinnvise digitaliseringen der.
Det er viktig at man har god tid
på seg, at man ikke gjennomfører endringer som er irreversible,
og at man da også kan håndtere det underveis. Det er krevende ting
vi snakker om. Det å digitalisere er et viktig mål, men vi har altfor
mange erfaringer som viser at hvis man forhaster seg, kan det i
verste fall bety tap av kvalitet på den tjenesten som utføres.
Jenny Klinge (Sp) [17:31:03]: Til slutt: Det eg høyrer at
statsråden seier, er at han legg vekt på at Høgsterett er ein av
dei domstolane som skal bestå, og derfor er det verdt å teste der
først. Så veit vi at det er både Høgsterett, lagmannsrettane og
dei tolv største rettane som no skal få denne teknologien.
Det eg ønskjer at statsråden no
svarer på, er om han bekreftar her og no at årsaka til at desse
små og mellomstore domstolane, dei andre domstolane, ikkje får tilgang
til denne teknologien, er at ein frå regjeringa si side ikkje har
tenkt at dei skal bestå.
Statsråd Per-Willy Amundsen [17:31:38]: Jeg oppfatter at
representanten Klinge bekrefter det jeg antok var poenget med hennes
spørsmål. Nei, regjeringen har ikke lagt noen plan for hvordan domstolstrukturen
skal se ut i fremtiden. Det er derfor vi ber om at det skal settes
ned en domstolkommisjon som nettopp skal utrede dette, se på hvordan
vi skal ruste oss for fremtiden for å ha en god domstolstruktur.
Men det er klart at dersom vi skulle
foregripe arbeidet og digitalisere tingretter som kanskje i fremtiden
vil bli flyttet på, eventuelt nedlagt, vil det være en ganske unyttig
ressursbruk. Så er det også slik at når man gjennomfører disse prosjektene,
kan man ikke gjøre det fullskala umiddelbart, og da er det veldig
naturlig at man tar utgangspunkt i de domstolene som forventes å
eksistere innenfor dagens struktur også i fremtiden.
Presidenten: Replikkordskiftet
er dermed omme.
De talere som heretter får ordet,
har en taletid på inntil 3 minutter.
Anne Tingelstad Wøien (Sp) [17:33:08]: Det var ikke akkurat
mye nytt i innlegget til statsråden, må jeg virkelig si. Jeg skrev
et spørsmål til statsråden tidligere i vinter, og i grunnen var
vel dette innlegget nesten ren avskrift av det svaret jeg sitter
med på min pult.
Når det er sagt, er det helt nødvendig,
som saksordføreren sa, at vi skal digitalisere domstolene. Alle
har sikkert sett disse rettslokalene med permer og bruk av sekketraller
til å frakte dokumenter, og derfor er det på høy tid med digitalisering
også innenfor denne sektoren.
Poenget med digitalisering er at
det gir nye muligheter. Det gir en mulighet for bedre effektivitet,
men det gir også mulighet for desentralisering, for hele poenget med
dette er jo at man da ikke behøver å sentralisere. Det er et paradoks
at de minste tingrettene ikke har vært med i dette digitaliseringsprosjektet,
til tross for at de har fått et flatt kutt på 0,8 pst. gjennom den
såkalte ABE-reformen, avbyråkratiserings- og effektiviseringsreformen.
Det ble et kutt i budsjettet for 2017 på 16,5 mill. kr.
Statistikken viser også at det
har vært økt tilgang på saker til domstolene, og den viser at over
halvparten av lagretter og tingretter ikke klarer å overholde Stortingets
mål for saksbehandlingstid. Situasjonen har blitt såpass prekær
at representanter for Dommerforeningen har ropt varsko. For tingrettene
handler dette om en presset hverdag der hovedfokus omfatter å gjennomføre rettsmøter
og skrive avgjørelser. De årlige kuttene regjeringa har gjennomført,
har vært en stor belastning for dem som arbeider der, og jeg håper
de legger godt merke til hva statsråden har sagt i dagens debatt.
De har heller ikke hatt noe digitaliseringsprosjekt
å støtte seg til. Situasjonen er blitt så krevende at Domstoladministrasjonen
skal kutte 127 stillinger innen 2020. Kuttet går direkte ut over
dem som bedriver dømmende virksomhet. Det er nemlig lite byråkrati
i domstolene, selv om statsråden har lagt dette til grunn i det
tidligere skriftlige svaret til meg i vinter. Vi skal få mer igjen
for skattepengene, som det ble skrevet. Men det vi får igjen for
skattepengene, er at behandlingstida vil gå opp, og at tilbudet
til publikum vil bli dårligere ved regjeringas såkalte effektiviseringsreform.
Man oppnår altså ikke mer effektivitet – tvert imot.
Og når det gjelder debattene som
har vært her før i dag, vedrørende straff: Vi må også ta med oss
den belastningen det er for ofrene å måtte vente på at en sak skal ferdigbehandles
i domstolen. Derfor er det viktig at dersom den såkalte effektiviseringsreformen
skal ha noen som helst legitimitet, må alle tingrettene få delta
i digitalisering av domstolene. Dette handler om struktur og strukturendringer
i sin ytterste forstand, for når de ikke greier å overholde tidsfristene,
er det veldig fort gjort å legge ned de «dårligste» tingrettene
etter hvert, som også statsråden var inne på i sitt svar.
Statsråd Per-Willy Amundsen [17:36:23]: Jeg synes det er
prisverdig at Senterpartiet tar til orde for digitalisering. Jeg
skulle ønske at Senterpartiet også i andre saker viste like stor
iver etter å bruke digitale verktøy og legge til rette for det,
slik vi f.eks. er i ferd med å gjennomføre når vi innfører politireformen.
Det er helt riktig at det ligger
store gevinster i å gjennomføre digitalisering. Domstoladministrasjonens
beregninger viser at gevinstene knyttet til digitale domstoler vil
bli stor. Den samfunnsøkonomiske lønnsomheten, målt i netto nåverdi,
er beregnet til nesten 150 mill. kr. I tillegg er flere effektiviseringstiltak
under planlegging. Jeg har allerede nevnt opptak i retten, som vil
kunne effektivisere ankebehandlingen i lagmannsretten betydelig,
dersom det gjøres endringer i straffeprosessloven. Jeg har også
nevnt utvalget som skal utrede fremtidig domstolstruktur. Domstolstrukturen
er for fragmentert, og det er i dag vanskelig for Domstoladministrasjonen
å fordele ressursene i domstolene på en effektiv måte. Avvikling
av juryordningen vil også på sikt bidra til lavere saksbehandlingstid
i lagmannsretten. Regjeringen jobber også med ytterligere endringer
i straffeprosessloven, og det pågår et prøveprosjekt for hurtigbehandling
av straffesaker i Oslo.
Problemstillingen er ikke at det
ikke foregår viktige tiltak, at det ikke gjennomføres viktige prosjekter,
og at vi ikke gjør det moderniseringsarbeidet som er tvingende nødvendig,
og som alle deler av offentlig sektor må gjennom. Men jeg tror man
skal være forsiktig med å gå for raskt frem. Offentlig sektor har
gjort seg en del erfaringer når man har gjort nettopp det. Derfor
er det klokt at man tar tiden til rådighet, bruker den godt, gjennomfører
det trinnvis – nettopp slik regjeringen har lagt opp til, og som
jeg oppfatter at det er bred tilslutning til i denne salen. Det
vil på sikt styrke domstolene i deres arbeid. Det vil redusere saksbehandlingstiden.
Det vil bety enda bedre kvalitet, og det vil selvfølgelig også legge
til rette for mer effektiv bruk av skattebetalernes penger.
Jeg har ikke på noen som helst
slags måte konkludert om hvordan domstolstrukturen skal se ut i
fremtiden. Det er derfor dette skal utredes, det er derfor dette
arbeidet skal utredes godt og grundig før man eventuelt gjør endringer
i det.
Anne Tingelstad Wøien (Sp) [17:39:30]: På meg virket det
faktisk nesten som om statsråden hadde konkludert, når vi tenker
på replikkordskiftet som han hadde med representanten Klinge i stad.
Det statsråden sier, er at dette
er klokt, og at det er lurt å ta tiden til hjelp. Det kan godt hende.
Det er veldig lurt å bruke god tid når en skal gjøre et digitaliseringsprosjekt.
Det som er uklokt her, er at regjeringa på den ene sida forventer
effektivisering og avbyråkratisering av de minste tingrettene, og
på den andre sida får de ikke ta del i digitaliseringsprosjektet.
Det er det som er uklokt i regjeringas vedtak. Hadde regjeringa
sagt at ja, dere som tar del i det store digitaliseringsprosjektet,
må forvente et kutt, mens dere som ikke tar del i det, dere behøver ikke
å forvente det kuttet – da hadde det vært noe klokskap i det. Slik
som dette framstår nå, er det rett og slett uklokt.
Og vi vet jo at etter som årene
går, og når da de minste tingrettene ikke klarer å levere på de
målene som Stortinget har satt, blir det i neste omgang lett – først
for Domstoladministrasjonen og deretter for regjeringa – å si til
dem at da trenger vi å slå sammen tingrettene, for dere oppnår ikke
de målene som Stortinget har satt. Det er en sentraliseringslogikk
innenfor dette området, som med alt annet denne regjeringa har holdt
på med de siste fire årene. Små og effektive tingretter nærmere
der folk bor, er rett og slett ikke noe mål.
Når statsråden sier at vi har en
altfor fragmentert struktur, lurer jeg faktisk på hva statsråden
egentlig mener med det. Er det virkelig til hinder? Jeg har til
gode å se at det er til hinder for god saksbehandling ute i Distrikts-Norge.
Det tror ikke jeg det er, for det som drives der ute, er faktisk
saksbehandling, og de har nesten ingen byråkrater som hjelper dem
med det de driver med.
Så jeg synes ikke dette er noe
klokt. Jeg synes rett og slett det er uklokt, og jeg håper at de
som sitter ute og jobber i denne etaten, har merket seg det som
er blitt sagt i dag.
Presidenten: Flere
har ikke bedt om ordet til sak nr. 20.
Innstilling
fra justiskomiteen om Representantforslag fra stortingsrepresentantene
Hadia Tajik, Kari Henriksen, Lene Vågslid og Jorodd Asphjell om
innføring av tjenestenummer for ansatte i kriminalomsorgen (Innst. 413 S (2016–2017),
jf. Dokument 8:146 S (2016–2017))
Ulf Leirstein (FrP) [17:42:19] (ordfører for saken): Representantforslaget
som justiskomiteen har hatt til behandling, tar opp en meget viktig
problemstilling, og jeg er absolutt veldig tilfreds med at regjeringen,
gjennom Kriminalomsorgsdirektoratet, har satt i gang en prosess
for bedre å verne fengselsbetjentenes navn og identitet.
Forslaget foreslår innføring av
et tjenestenummer, og det bør kunne kombineres med relevante endringer
i arbeidslogger som sikrer de ansatte anonymitet. Kriminalomsorgsdirektoratet
ser problemstillingen i en større sammenheng i det arbeidet de driver
med, og ønsker også å se på virkemidler for bl.a. å skjule registreringsnumre
på de ansattes biler. Dette er en ambisjon et flertall i komiteen
slutter seg til. Samtidig er det viktig å understreke at vanskeligheter
med å få alt på plass ikke må brukes som noe argument for ikke å
innføre enkeltstående tiltak. Det å kunne innføre et tjenestenummer framfor
å bruke navn er noe flertallet i komiteen er veldig tydelig på bør
kunne gjennomføres.
Slik justiskomiteen ser det, haster
det med å innføre tjenestenummer og endringer i systemet for arbeidslogger.
Samtidig er det, som jeg sa, ikke slik at alle tiltak behøver å
gjennomføres samtidig. Ulike prosesser kan kreve ulik grad av forberedelse,
og tidslinjen for raskest mulig gjennomføring vil derfor kunne være
forskjellig.
Komiteen er veldig tydelig i denne
saken og har sluttet seg til representantforslaget. Den har også
en veldig klar bestilling – enstemmig fra komiteen – om at man ønsker
dette gjennomført fortest mulig, og ber om at regjeringen kommer
tilbake med sine konklusjoner så raskt som mulig, og senest høsten
2017.
Jeg har selv vært rundt og besøkt
mange ansatte – og for øvrig også innsatte – i norske fengsler.
De ansattes organisasjoner har vært veldig opptatt av det, og derfor
synes jeg det er bra at det er fremmet forslag om å få fortgang
i arbeidet. Jeg er også glad for at Kriminalomsorgsdirektoratet
og regjeringen har vært veldig tydelig på at dette er noe man tar
på alvor. Dette kan virke som en liten sak, men den er viktig for
å imøtekomme det de ansatte har sagt kan være med på å bedre sikkerheten
for dem. Så jeg er veldig glad for og stolt over at vi har en samlet
komité som kommer med denne bestillingen, og jeg opplever at regjeringen
er klar til å kunne gjennomføre dette.
Kari Henriksen (A) [17:45:00]: Jeg vil først takke saksordføreren
for et godt samarbeid. Det er veldig bra at vi har et samstemt ønske
om å få dette på plass.
Det er riktig, som saksordføreren
sa, at ansattes organisasjoner har jobbet hardt og lenge for å få
gehør for at tjenestenummer må innføres for ansatte i kriminalomsorgen.
Jeg vil berømme de tillitsvalgte og organisasjonene som har stått
på i denne saken.
Arbeiderpartiet har vært enig med
de ansattes organisasjoner, og det manglende politiske engasjementet for
å få dette på plass fra Høyre–Fremskrittsparti-regjeringas side
gjorde at vi så det som nødvendig å fremme et eget forslag for å
få det innført.
Det kan være flere årsaker til
hva som er bakgrunnen for den store økningen i vold- og trusselhendelser
i norsk kriminalomsorg. Noen forhold som sannsynligvis spiller inn,
er resultatet av flere års moderne straffegjennomføring i tråd med
St.meld. nr. 37 for 2007–2008, nemlig at flere soner med fotlenke
og i åpne fengsler, i tråd med målet om å sørge for et mer individuelt
tilpasset soningsnivå. De som soner i lukkede fengsler, er oftere
dømt for alvorlig, organisert kriminalitet og har oftere alvorlige
psykiske sykdommer og rusavhengighet. Det faktum at Høyre–Fremskrittsparti-regjeringa
har kuttet i bevilgningen gjennom ABE-reformen, har, sier ansatte, ført
til mindre aktivt oppfølgingsarbeid ute i avdelingene.
Så etter min mening er det mange
forhold som må forbedres i neste stortingsperiode, men nå behandler
vi et tiltak som kan forbedre situasjonen for ansatte slik den er
i dag – noe de ansatte selv har pekt på som en nødvendig løsning.
For Arbeiderpartiet er det viktig
at politikken i Norge legger til rette for og stimulerer til vekst
i antall arbeidsplasser, slik at folk får trygghet for å ha en jobb
å gå til. Like viktig er det for Arbeiderpartiet at når man har
en jobb, skal de ansatte være trygge i den jobben de har.
Ansatte i kriminalomsorgen har
i lang tid pekt på utfordringer med utrygghet. Vi vet at trussel-
og voldsnivået er økt dramatisk i kriminalomsorgen under denne regjeringa.
Denne utviklingen burde utløst et stort politisk engasjement. Likevel
har dagens regjering ikke engasjert seg nevneverdig før mars/april
2017, og jeg må si at den nye justisministeren virker mer lydhør
enn sin forgjenger. Det er bra.
Det er også bra at Kriminalomsorgsdirektoratet
tok bekymringene fra de ansatte på alvor og satte i gang et arbeid
for å innføre en ordning med tjenestenummer sammen med de ansattes
organisasjoner. Når det er sagt, er det gledelig at flertallet på
Stortinget har beveget seg i retning av Arbeiderpartiets syn, nemlig
at øverste politiske organ i Norge – Stortinget – bør involvere
seg i saker som omhandler kriminalomsorgen. Det er også gledelig
at departementet i sitt brev til komiteen uttrykker at de vil følge
saken opp når arbeidet i utvalget er ferdig.
Komiteen er samstemt i å be om
at Stortinget skal få saken tilbake høsten 2017. Da kan et nytt
storting vurdere resultatene av arbeidet og på den bakgrunn ta stilling til
saken.
Statsråd Per-Willy Amundsen [17:48:30]: Det som forslagsstillerne
påpeker, er et viktig rettssikkerhetsprinsipp – at offentlighetsloven
og personopplysningsloven også gjelder for innsatte i fengsel. Innsatte
i norske fengsler har innsynsrett i dokumenter som omhandler dem
selv, også vurderinger som er gjort for ilagte straffereaksjoner
for brudd på regelverk, avslag på framstillinger og permisjoner
m.v.
Representantforslaget viser til
at det har vært en utvikling av volds- og trusselhendelser i norske
fengsler fra 2011 til 2016, og at innføring av tjenestenummer for
ansatte vil gi dem bedre beskyttelse.
Det er riktig at det har vært en
sterk økning i registrerte volds- og trusselhendelser i kriminalomsorgen
fra 2014 til 2016. Jeg deler bekymringen for et økt antall volds-
og trusselepisoder. Samtidig er det positivt at det jobbes for å
få opp registreringsbevissthet, slik at flere hendelser også blir
registrert. Departementet følger utviklingen i vold og trusler nøye,
bl.a. i styringsdialogen med Kriminalomsorgsdirektoratet.
Det er viktig å sette inn riktige
tiltak for å minske vold og trusler mot ansatte. Det er også viktig
at ansatte fortsatt er en medspiller som aktivt, sammen med de innsatte,
skaper et naturlig og positivt miljø og godt samspill i fellesskap.
Å tilbringe flere år i fengsel og kun benytte et nummer i dialogen
med de ansatte vil kunne virke fremmedgjørende og bidra til det
motsatte av det man ønsker å oppnå. Innsatte skal rehabiliteres
i fengsel, og forutsetningen for dette er også gode relasjoner mellom
betjentene og de innsatte. En åpen dialog gir grunnlag for bedre
klima. Dette kan bidra til mindre vold og trusler enn om de innsatte
ikke blir kjent med de ansatte. Dermed oppnås også en større trygghet
i jobben.
Et tjenestenummer alene vil heller
ikke fjerne alle muligheter for vold og trusler så lenge det bl.a.
er innsynsrett i arbeidslogger hvor hendelser er registrert med den
ansattes navn, og det er utsyn fra fengsel til parkeringsplassene
der de ansattes biler er registrert med navn og adresse.
Som komiteen påpeker, må derfor
også andre tiltak vurderes. Kriminalomsorgsdirektoratet vil etter
dialog med de ansattes organisasjoner se nærmere på hvilke muligheter
som finnes for bedre vern av de ansatte ved ulike tjenestehandlinger.
Det er etablert en arbeidsgruppe som skal utrede spørsmålet. Arbeidsgruppen
vil vurdere om tjenestenummer eller liknende sporbar anonym identitet
skal benyttes i enkelte typer situasjoner og hendelser. Arbeidsgruppen
tar sikte på å legge fram et forslag i løpet av denne høsten.
Jeg er opptatt av ansattes sikkerhet
og har forståelse for deres bekymringer. Jeg vil derfor følge opp
denne problemstillingen og vurdere ytterligere tiltak når Kriminalomsorgsdirektoratet
har kommet med sin vurdering etter arbeidsgruppens utredning, og
jeg vil komme tilbake til saken på egnet måte.
Presidenten: Flere
har ikke bedt om ordet til sak nr. 21.
Innstilling
fra justiskomiteen om Samtykke til 1) godtakelse av forordning (EU)
nr. 1077/2011 om opprettelse av et europeisk byrå for operativ forvaltning
av store IT-systemer mv., 2) inngåelse av avtale mellom EU og Norge, Island,
Sveits og Liechtenstein om deltagelse i Det europeiske byrå for
operativ forvaltning av store IT-systemer på området for frihet,
sikkerhet og rettferdighet (Innst. 414 S (2016–2017), jf.
Prop. 132 S (2016–2017))
Kari Henriksen (A) [17:53:19] (ordfører for saken): Denne
saken handler om at det er opprettet et europeisk byrå for operativ
forvaltning av store IT-systemer på området frihet, sikkerhet og
rettferdighet, samt inngåelse av tilhørende tilleggsavtale.
Opprettelsen av Byrået er en forbedring
av systemenes drift, og utvikling av nye store IT-systemer er også
til Norges fordel. Gjennom den framforhandlede tilleggsavtalen får
Norge en begrenset stemmerett i styret for Byrået, og Norges økonomiske
bidrag vil følge den alminnelige formelen for beregning av Norges
økonomiske bidrag i Schengen-samarbeidet og Eurodac.
Forordningen medfører ikke noe
behov for lov- eller forskriftsendringer, men deltakelse i Byrået
krever bevilgningsvedtak og Stortingets samtykke til godtakelsen av
rettsakten, og tilleggsavtalen er nødvendig i medhold av Grunnloven
§ 26 andre ledd.
En enstemmig komité, bortsett fra
Senterpartiet, står bak innstillingen, og jeg går ut fra at Senterpartiet
vil redegjøre for sitt syn i saken.
Jenny Klinge (Sp) [17:54:35]: Eg skal vere forfriskande kort.
Dei tidlegare tilknytingsavtalene
Noreg har med EU, omfattar ikkje aktiviteten til nye EU-organ som
blir utvikla innanfor rammeverket av Schengen- og Eurodac-relaterte
tiltak. Derfor vart det i april 2016 forhandla fram ein eigen tilleggsavtale
mellom EU og Noreg, som skal regulere deltakinga i Byrået. Dette
inkluderer mellom anna deltaking i styret og rådgjevande komitear,
det finansielle bidraget og handsaming av personell frå Noreg.
Årsaka til at Senterpartiet ikkje
stemmer for denne proposisjonen, er at det ikkje er kome noka avklaring
frå EU-domstolen om stemmerettsreglane i det heile tatt er i tråd
med EU-retten. Eg meiner ikkje det er rett at vi på dette tidspunktet
skal gi fullmakt til å reforhandle avtalen, nettopp fordi vi ikkje
veit om han er i strid med EU-retten. I proposisjonen står det at
det berre er dersom ein reforhandla avtale krev løyvingsvedtak,
at saka igjen skal bli lagt fram for Stortinget. I realiteten veit
vi ikkje kva vi stemmer for i dag, og Senterpartiet meiner derfor at
regjeringa må vente og fremje saka på nytt etter at EU-domstolen
har avklara spørsmålet.
Det er verdt å merke seg at heller
ikkje EU-kommisjonen vil signere avtalen før EU-domstolen har uttalt
seg.
Eg tek med dette opp framlegget
frå Senterpartiet.
Presidenten: Representanten
Jenny Klinge har tatt opp det forslaget hun refererte til.
Statsråd Per-Willy Amundsen [17:55:58]: Europa har gjennom
nye forkastelige og feige terrorangrep i Storbritannia igjen fått
føle på kroppen at enkelte miljøer ikke står tilbake når det gjelder
å påføre andre død, skade og sorg.
Ingen nasjon klarer alene å bekjempe
radikal islam og den tilsynelatende økende viljen til å begå terrorhandlinger.
Det å skulle forebygge terrorhandlinger krever tvert imot et tett
internasjonalt samarbeid på flere nivåer og over flere sektorer.
I EU er dette blant de høyest prioriterte områdene, og det var senest
oppe på forrige ukes rådsmøte for justis- og innenriksministrene. Jeg
vil poengtere at regjeringen gjennom vår deltakelse og vårt gode
samarbeid med EU på området for justis- og innenrikssaker er med
på å levere norsk politikk en tryggere hverdag for borgerne.
Både for å forebygge og for å bekjempe
må vi sikre at de etatene som trenger det, over landegrensene har
tilgang til nødvendig informasjon til rett tid. Relevant informasjon
formidles i dag i stor grad via elektroniske systemer. For å profesjonalisere
både utviklingen av nye store IT-systemer og den operative forvaltningen
av eksisterende systemer opprettet EU i 2011 et særskilt byrå til
disse formålene, det såkalte eu-LISA. Dagens sentrale IT-systemer
på justis- og innenriksfeltet forvaltes nå derfor av eu-LISA. Det
gjelder Schengen Information System, SIS, visuminformasjonssystemet,
VIS, og Eurodac, database for sammenligning av fingeravtrykk i forbindelse
med søknader om asyl.
EUs mål på dette fagfeltet er å
skape et samlet og strategisk syn på IT-utvikling på justis- og
innenriksfeltet. Nye IT-systemer er under drøftelse og utvikling.
Disse vil etter hvert bli lagt til Byrået.
Byrået understøtter gjennom sin
operative forvaltning og utvikling av nye IT-systemer EUs politikk
vedrørende asyl, migrasjon og grensekontroll. Vi snakker her om
helt sentrale elementer i arbeidet for indre trygghet og sikkerhet
innen EU/Schengen-området. For at Norge skal kunne delta i Byråets
styre og på den måten kunne delta i den strategiske utviklingen,
måtte det fremforhandles en egen tilleggsavtale med EU. Opprettelsen
av eu-LISA er riktignok en videreutvikling av Schengen- og Eurodac-regelverket,
men nye EU-organer som opprettes innen rammen av disse, omfattes
ikke av vår tilknytningsavtale. Avtalen om norsk deltakelse i eu-LISA
ble ferdigforhandlet i april 2016. En rekke av forholdene som avtalen
regulerer, er omtalt i tidligere avtaler om norsk deltakelse i andre
EU-byråer.
Hovedspørsmålet denne gangen var
i hvilken grad Norge og de øvrige av de Schengen-tilknyttede landene skulle
kunne avgi stemme i Byråets styre og rådgivende gruppe.
EU har sagt at de ønsker å forelegge
avtalen for EU-domstolen når samtlige Schengen-tilknyttede land
har notifisert forordningen. EU-domstolen vil da bli bedt om å vurdere
om bestemmelsen om stemmerett er forenlig med EU-retten. Dersom
domstolen kommer til at reglene er i strid med EU-retten, vil avtalen
måtte reforhandles. I motsatt fall kan avtalen undertegnes og tre
i kraft. Skulle en reforhandlet avtale kreve bevilgningsvedtak som
avviker vesentlig fra utkastet som er lagt frem i proposisjonen,
vil saken selvsagt bli forelagt Stortinget på nytt.
Presidenten: Flere
har ikke bedt om ordet til sak nr. 22.
Innstilling
fra justiskomiteen om Representantforslag fra stortingsrepresentantene
Knut Arild Hareide, Olaug V. Bollestad, Anders Tyvand, Geir Jørgen
Bekkevold og Kjell Ingolf Ropstad om flere tiltak for å beskytte
barn mot pornografi (Innst.
433 S (2016–2017), jf. Dokument 8:74 S (2016–2017))
Presidenten: Etter
ønske fra justiskomiteen vil presidenten foreslå at taletiden blir
begrenset til 5 minutter til hver partigruppe og 5 minutter til
medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil tre replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Anders B. Werp (H) [18:01:56] (ordfører for saken): Jeg vil
starte med å gi honnør til forslagsstillerne for å ta opp et tema
der jeg er kjent med at et samlet storting deler intensjonene bak
forslagene 100 pst.
Det er fire forslag. Jeg vil dele
dem i to kategorier, hvor den første kategorien er forslag som går
på at vi skal skaffe informasjon og arbeide holdningsskapende og
kunnskapsbasert for å se på hvilke tiltak vi kan gjøre innenfor lovverket
i dag og med de virkemidler vi har for å redusere barns eksponering
for pornografi. Det er en intensjon jeg tror alle deler. Spesielt
internett har gjort at dette fenomenet blir mer tilgjengelig. Barn
eksponeres i større grad enn før. Det er det ingen som ønsker.
Den andre kategorien tiltak i forslaget
går på ulike virkemidler knyttet til å blokkere eller å filtrere
tilgangen som barn har til pornografi. Når det gjelder denne siste
kategorien, kommer Høyre og Fremskrittspartiet ikke til å støtte
disse forslagene. Vi er, som sagt, helt innforstått med at intensjonen
bak forslagene er den aller beste, men når det gjelder ulike typer
blokkering, er denne type informasjon, bilder og hendelser ikke
ulovlig. Vi er bekymret dersom vi skal passere grensen for myndighetsinitiert
filtrering av noe som altså ikke er ulovlig, men som er uønsket.
Vi er bekymret for at vi kan passere en grense som både blir prinsipielt
vanskelig å forholde seg til i senere saker, og der vi i verste
fall åpner opp for annen type sensur av andre uønskede fenomener,
som vi også med de beste intensjoner ønsker å begrense eksponeringen
av.
Det er derfor vi stemmer mot innstillingens
II og III om å kontakte internettleverandører og å se på mulighetene
for å blokkere internettilgang.
Når det gjelder forslaget fra de
nevnte representanter som står bak representantforslaget, om også
å blokkere grunnskolenes tilgang til disse sidene, skjønner vi naturligvis
hvorfor det forslaget ligger på bordet. Men her er det viktig også
å forholde seg til at det er kommunene som er skoleeiere. Etter
min kunnskap om og kjennskap til norske kommuner i rollen som skoleeiere
er de minst like opptatt av å begrense denne tilgangen som vi er. Men
det er forskjell på at vi som storting går inn og pålegger, og at
de selv gjør det som ligger på deres bord, og som er deres ansvar
med hensyn til å sikre sine datasystemer mot tilgang til pornografi.
Samtidig er de som skoleeiere også de nærmeste til å jobbe både
holdningsskapende og verdibasert for å understreke i sin informasjon
at dette ikke er ønsket – derfor har vi lagt inn noen begrensninger.
Men at vi som nasjonalforsamling skal passere den streken, mener
vi er i en annen kategori, og den streken ønsker vi ikke å passere.
Kjell Ingolf Ropstad (KrF) [18:06:39]: La meg først takke
saksordføreren for nok en grundig jobb. Jeg er takknemlig for at
en samlet komité støtter det viktigste forslaget vårt om et eget
utvalg.
Internett er et gode vi skal verne
om. Det bidrar til økt demokrati og mulighet for den enkelte til
å ytre seg og delta i samfunnsdebatten. Men det foregår også mye som
ikke er bra på nettet, og som da spesielt ikke er egnet for barn.
Risikoen for at barn eksponeres for pornografi, barnemishandling,
voldtekter og andre seksualiserte kriminelle handlinger, er dessverre
stor. Det er derfor på tide at det iverksettes tiltak for å beskytte
barna våre mot pornografi og økt seksualisering.
Det er selvsagt foreldrene som
har hovedansvaret. De har, og vil alltid ha, det viktigste ansvaret
for barna og deres bruk av pornografi. Men vi som politikere har
også et ansvar. Alkohol er f.eks. et lovlig rusmiddel for voksne, men
det er forbudt for barn, og i tillegg er det mange restriksjoner
for voksne. Ingen vil foreslå å fjerne disse reguleringene selv
om barn først og fremst er foreldrenes ansvar. Å beskytte barn fra
porno er et felles ansvar der foreldre og politikere må stå sammen.
Jeg er derfor glad for at en samlet
justiskomité har gitt sin tilslutning til forslaget vårt om å sette
ned et tverrfaglig utvalg, som skal finne nye tiltak som i større
grad kan beskytte barna våre mot pornografi og økt seksualisering.
Jeg er likevel forundret over at det nå ser ut til, selv om det
er flertall i innstillingen, at vi ikke vil få flertall i denne
salen for de andre forslagene våre som vil kunne beskytte barna
våre på internett, og da spesielt de yngste barna.
Flere barn begynner å se porno
før de har hatt sin første skoledag. En strengere regulering er
selvsagt ingen garanti for at barn ikke vil få tilgang til pornografi,
men poenget er å sette terskelen høyere, som vi i dag f.eks. gjør
nettopp med barn og alkohol, eller at en setter pornoblader på en
hylle høyere oppe, gjerne med mørke glass foran, nettopp for å beskytte
barn.
Forslaget vårt bygger på tiltak
som David Cameron innførte i Storbritannia. Han inviterte internettleverandørene
til å tilby sine kunder et forhåndsinnstilt filter som bl.a. kunne
blokkere barns tilgang til pornografi. Dette har de fire største
internettleverandørene nå innført, og kundene får et spørsmål når
de installerer ruteren om de ønsker å slå på filteret eller ikke.
I Norge finnes det filtre, men
ofte er det ikke så enkelt tilgjengelig og ofte installeres det
på den enkelte nettleser og ikke på ruteren. Forslaget vårt vil
gå ut på at vi ønsker at man skal gå i dialog med internettleverandørene, sånn
at de tilbyr kundene sine et slikt filter. Det vil være en mulighet
for den enkelte og ikke noe tvang. Derfor snevrer vi ikke inn ytringsfriheten,
slik noen hevder.
Vi har også foreslått at skoler
skal innføre pornofilter. Barn som har slike filtre hjemme, skal
ikke kunne bli eksponert for pornografi på skolen. Det er fristende
å si at når logikken er at det kun er foreldrenes ansvar, hva da med
skolene? Det er mange arbeidsplasser som har ulike sperrer, enten
det er til Facebook eller til pornografi, og jeg mener det er helt
naturlig at en også tar diskusjonen i skolen. Jeg følger logikken
i Høyre og Fremskrittspartiets argumentasjon om at intensjonen i
forslaget skal ivaretas av den enkelte skoleeier. Men i merknadene
påpeker de at det er viktig også at skoleeier har en aktiv holdning
til dette ut fra lokale forhold. Jeg må si jeg stiller meg undrende
til hvilke lokale forhold som her gjør seg gjeldende. Alle barn
bør beskyttes fra pornografi og seksuelle overgrep på nett, uavhengig
av hvor de bor i landet.
Det er nå tatt viktige steg for
å innføre alderskontroll på filmer og serier på nett. Det er bra.
Men jeg mener det må få konsekvenser for bransjer som ser bort fra
dette. Kristelig Folkeparti har derfor foreslått at regjeringen skal
vurdere blokkering av pornografiske nettsteder som ikke innfører
aldersgrense for besøkende, som de nå gjør i Storbritannia. Denne
alderskontrollen vil selvsagt eldre barn komme seg rundt, men poenget
er å sette terskelen høyere og gjøre at barn ikke blir ufrivillig
eksponert for porno. Dessverre har ikke dette forslaget fått flertall.
Når bransjen selv ikke tar ansvar, må vi som politikere kreve at
de tar ansvar.
Barn må i større grad beskyttes
mot pornografi. Seksualundervisningen må bedres. Det er viktig,
men dette har vi allerede foreslått og fått gjennomslag for. Det
er ingen motsetning mellom reguleringer og undervisning. Jeg sier
ja takk til begge deler.
Jeg tar opp det forslaget som Kristelig
Folkeparti står alene om.
Presidenten: Da har representanten
Kjell Ingolf Ropstad tatt opp det forslaget han refererte til.
Hadia Tajik (A) [18:11:57](leiar i komiteen): Eg vil gjerne
takka representanten frå Kristeleg Folkeparti for initiativet og
forslaget og for at han på den måten reiser ein viktig diskusjon
om korleis barn og ungdom vert utsette for seksualisering og inntrykk
knytte til seksualisering i relativt ung alder og på veldig mange
flater. Å sjå det i ein større kontekst, meiner me er viktig. Det handlar
sjølvsagt – som fleire av dei andre representantane har vore inne
på – om førebygging, det handlar om haldningsskaping. Det handlar
sjølvsagt om at foreldre må ta si rolle, og at det òg er ein del
av oppsedaransvaret kva ein tillèt at ungane vert eksponerte for
og ikkje.
Det er i det heile på det reine
at den seksualiseringa barn og unge vert utsette for, ikkje er noko
ein først og fremst kan regulera seg vekk ifrå, men det er samtidig mogleg
å reisa nokre politiske initiativ. Difor er eg glad for at Arbeidarpartiet
saman med Kristeleg Folkeparti og SV ønskjer å stemma for II og
III, som handlar om at ein går i dialog med internettleverandørane
for å sikra internettbrukarar enkel tilgang til nettverksfilter
som kan blokkera tilgangen til pornografi for ungane, og at grunnskulen
skal kunna blokkera tilgangen til pornografi for elevane i skuletida.
Eg vil understreka at det er viktig
at denne typen initiativ ikkje grip inn i ytringsfridomen, som er
eit viktig prinsipp, og at me ikkje ønskjer at det skal vera ei
utvikling i retning av ei statlig filtrering av informasjon eller bilete
ein ikkje ønskjer folk skal sjå. Difor er heller ikkje dei initiativa
som vert skisserte her, meint å vera statleg filtrering, men altså
ein dialog med internettleverandørane og ikkje minst ei enklare
moglegheit for brukarane – anten det er privatpersonar eller skular
– til å velja vekk å verta eksponerte for denne typen seksualisering som
barn og unge vert utsette for.
Det er bakgrunnen for at Arbeidarpartiet
støttar I, II og III.
Iselin Nybø (V) [18:14:28]: Jeg har lyst til å komme med
en stemmeforklaring på vegne av Venstre.
I likhet med saksordfører Werp
ønsker jeg å understreke at det på ingen måte er ønskelig at unger
utsettes for verken pornografi eller økt seksualisering. Det er sånn
sett en viktig sak Kristelig Folkeparti tar opp, og det er viktig
også at vi som samfunn er bevisst på det og jobber mot at barn og
unge – ufrivillig i mange tilfeller – blir utsatt for det.
Venstre kommer til å stemme for
I fordi vi ønsker også at det skal settes ned et tverrfaglig utvalg.
Da har vi forventninger om at et slikt utvalg kan se på denne problemstillingen
med et ganske bredt mandat og på et bredere sett med felt enn bare
det som nevnes i de øvrige romertallsforslagene, og at utvalget
også kan komme med forslag til vedtak. Så må vi selvfølgelig, etter
at det utvalget har gjort sin jobb og kommet med sine anbefalinger,
vurdere dem.
Venstre kommer i dag ikke til å
gå inn for II og III. Bare for å knytte noen kommentarer til det
siden det nå blir stilt spørsmål om hvorvidt dette er spørsmål om ytringsfrihet
eller ikke:
Når det gjelder II, som handler
om å oppfordre internettleverandørene til å ha et filter tilgjengelig,
oppfatter jeg for det første at det er ganske tilgjengelig med et
slikt filter for dem som ønsker det. Jeg oppfatter heller ikke at dette
nødvendigvis er et ytringsfrihetsspørsmål, for det er jo ikke noen
som skal pålegge noen å ha et slikt filter, men vår skepsis knytter
seg til at Stortinget skal pålegge en leverandør en slik dialog
om noe som i utgangspunktet er helt lovlig. Jeg er helt enig i at
alle internettleverandører bør ha et slikt filter enkelt tilgjengelig,
men jeg synes det er en terskel å skulle pålegge regjeringen å ta
et møte med internettleverandørene om en slik sak. Derfor velger
vi ikke å gå for II.
Når det gjelder III, er det heller
ikke vanskelig å være enig i at barn og unge ikke bør utsettes for
pornografi i skoletiden, men jeg ser på det som et ansvar for skoleeierne.
Jeg ser på det som relativt enkelt for dem å håndtere dette internt
på sin skole eller i sin kommune, og lokaldemokratiet må også gjelde
i de tilfellene der vi mener de burde ta tak i en problemstilling.
Så jeg ser det ikke som naturlig at Stortinget skal pålegge kommunene
å blokkere dette for sine skoler. Det er en debatt jeg mener kommunene
må ta for seg selv, og at politikerne der i så fall får bestemme
at de ønsker slike filtre eller blokkeringer på sine datamaskiner
på skolene.
Statsråd Torbjørn Røe Isaksen [18:17:50]: Jeg mener det er
viktig i debatten å skille ut det som er misbruk og lovbrudd og
groteske overgrep mot barn eller andre. Det er en selvfølge at vi
skal beskytte barn mot det, men det gjør vi først og fremst gjennom
politiet og gjennom også å ha et system som kan følge opp ofre for
overgrep.
Jeg synes dette er en viktig diskusjon,
fordi den må settes inn i en større sammenheng, hvor vi kanskje
ser en tiltakende seksualisering av kulturen vår. Da er det også
viktig å huske at sex og samliv er bra, det er fint, det er noe
de fleste av oss setter pris på. Seksualisering er noe annet. Seksualisering
er når man reduserer mennesket og enkeltmennesker til bare kropp,
og når man gjør samliv til noe teknisk. Det som kjennetegner en
seksualisert kultur, er nettopp et sånt teknisk, instrumentelt syn
på kropp. Det er ikke sikkert at holdningene der ute er verre enn
de har vært tidligere, men inntrykkene og bombardementet er så mye
større fordi vi er tilgjengelige, alle sammen, 24 timer i døgnet.
Så er det nok å si det åpenbare,
banale poenget, men det er allikevel verdt å si at den viktigste
barrieren mot dette jo ikke er lovreguleringer eller filtre, men
den interne barrieren som den enkelte har. Det er normer, det er
verdier, det er støtte fra familie og venner, det er kanskje til
og med en post-it-lapp på et speil et eller annet sted som forteller
at verdier ikke har noe med hva slags kropp man har.
Arbeidet med å beskytte barn og
unge mot pornografi og seksualisert kultur og dårlig kroppsbilde
må først og fremst derfor skje gjennom holdningsskapende arbeid
og gjennom en god seksualundervisning. Holdningsskapende arbeid
dreier seg ikke bare om det man får i skolen, det dreier seg om
hva vi som samfunn gjør, og ikke minst hva voksne mennesker gjør.
Jeg har lyst til å si litt om hva
regjeringen har tenkt å gjøre. En ting er at vi på skole- og utdanningssiden
nå har sørget for at både i barnehagelærer- og lærerutdanningen
er det klart og tydelig at alle barnehagelærere og lærere skal lære
om vold og seksuelle overgrep og hvordan de kan oppdage det og forebygge
det. Men det er også sånn at vi skal fornye alle læreplanene i skolen,
og i forbindelse med det har Stortinget og regjeringen ønsket å
løfte frem tre fagovergripende temaer, hvorav ett er folkehelse
og livsmestring. Nå skal vi selvfølgelig være forsiktige med å putte
alle gode intensjoner inn i et slikt fagovergripende tema, men ett
av poengene er nettopp å bidra til at elevene får kunnskap, kompetanse
og holdninger som bidrar til å fremme helse, både kroppslig helse
og psykisk helse, og bidrar til at de kan håndtere ulike utfordringer
i livet. Blant dem er å lære å sette grenser og lære å respektere
andres grenser. Det er Utdanningsdirektoratet som håndterer den
prosessen.
Så er det, som flere har sagt,
i dag opp til den enkelte skole eller kommune om de ønsker å blokkere
for at elever får tilgang til pornografi i skoletiden på skolens trådløse
nett. Jeg vil bare føye til at også her gjelder en annen viktig
regel. Det er vanskelig å overvåke mobilbruken til elevene hvert
sekund, men hvis det skjer i timen, er den viktigste barrieren mot
dette lærere som bruker de digitale verktøyene på en god måte, og
det er å sikre at hvis mobilen er oppe – og det burde den i utgangspunktet
ikke være – eller pc-en er oppe, er det fordi den skal brukes til
arbeid, ikke bare stå oppe uten noen spesiell grunn. Det forutsetter
altså at kommunene følger opp dette, og at de er bevisste problemstillingen.
For øvrig mener jeg – kanskje ikke
overraskende – at regjeringspartiene har kloke vurderinger av hva
de støtter og ikke støtter i denne saken.
Presidenten: Det
blir replikkordskifte.
Kjell Ingolf Ropstad (KrF) [18:21:58]: Først vil jeg takke
statsråden for et veldig godt innlegg. Jeg skal innrømme at jeg
hadde ham litt langt bak i hodet da jeg skrev forslagene, og derfor
sto det ikke som et eget fag i skolen, eller at skolen skulle ordne
alt. Men som jeg understreket i mitt innlegg, er vi også godt fornøyd
med det arbeidet som er på gang, som statsråden viste til, når det
gjelder livsmestring og folkehelse og å håndtere grensesetting osv.
Det var justiskomiteen også veldig opptatt av når det gjaldt opptrappingsplanen
for å bekjempe vold og overgrep.
Men jeg vil gjerne utfordre statsråden,
for han er en person som blir lyttet til i det offentlige rom: David
Cameron, som jeg viste til i mitt innlegg, og som selvsagt også
er en inspirator for meg for å fremme en del av disse forslagene,
sa at ikke bare som politiker, men som far var det viktig for ham
at samfunnet tok et oppgjør, og derfor har han fremmet en rekke
forslag. Han selv gikk i dialog med internettleverandørene osv.
Så blir det sagt her fra representanten Nybø at hun ikke vil støtte
et forslag der vi tvinger regjeringen eller statsråden til å ta
den dialogen. Men ønsker statsråd Røe Isaksen å ta på seg den rollen
enten å ta sånne møter eller å bekjempe eksponering av vold og porno
på den måten?
Statsråd Torbjørn Røe Isaksen [18:23:20]: Selvfølgelig er
dette noe som engasjerer også som forelder eller som onkel eller
som tante eller hva det nå skal være. Men jeg er opptatt av at det
ikke er slik at det fins enkle reguleringsløsninger på alle store
samfunnsproblemer vi står overfor. Politikken kan bidra, men det
er ikke sikkert at et filter eller en dialog er det som skal til.
Så har i og for seg ikke jeg noe
imot at det offentlige samarbeider med private. Det kan ofte være
fornuftig, og det kan ofte være fornuftig at det offentlige stiller spørsmål,
at det offentlige, i hvert fall politikere, bidrar til å få oppmerksomhet
rundt et område. Men da er det også verdt å nevne at dersom dette
føles som et prekært tema, er det noe som vi som samfunnsborgere
og som kunder i disse selskapene må ta opp.
Men jeg mener – igjen – at det
aller viktigste skolen kan gjøre, er å ha lærere som er godt trent,
profesjonelle, kan håndtere dette, og at skolen også bidrar til
det Kristelig Folkeparti har vært veldig opptatt av, nemlig et verdiløft
i forbindelse med at vi fornyer verdidokumentet til skolen.
Kjell Ingolf Ropstad (KrF) [18:24:29]: Takk for svaret.
Jeg er, som jeg også sa i mitt
innlegg, helt enig i det. Skolen har en kjempeviktig rolle, og foreldrene
ikke minst, og som statsråden var inne på, er det kompasset innvendig
hos den enkelte elev eller det enkelte barn som er det viktigste,
sånn at de blir trent opp til å ta gode valg.
Men – og det var statsråden også
inne på i sitt innlegg – det handler om holdninger i samfunnet.
Jeg innrømmer glatt at når jeg reiser denne typen forslag og debatter,
er det ikke det kjekkeste jeg gjør, men jeg tror også at det påvirker.
Sånn som statsråden snakker om post-it-lapper som sier at man har
en verdi for den man er, ikke for det man er – det er ekstremt viktig
at det kommer ut. Derfor tror jeg også at en aktiv statsråd på dette
feltet vil bety noe. Og derfor tror jeg også at filtrering ikke
nødvendigvis vil løse alt, men jeg tror det kan ha en effekt, i hvert
fall for de yngste barna.
Så er jeg helt enig i at man ikke
skal ha noen myndighetskontroll, men det aktivt å ha dialog og utfordre
Canal Digital, Altibox eller hva det enn er for noe, til å ta enda
større steg, tror jeg er viktig, og jeg tror myndighetene skal ha
den rollen og ikke bare overlate det til foreldre, skole eller andre.
Kenneth Svendsen hadde her
overtatt presidentplassen.
Statsråd Torbjørn Røe Isaksen [18:25:36]: Nå er ikke jeg
noen – jeg kan ikke si ekspert på pornografi, men det jeg skulle
si, er at jeg ikke er ekspert på nettfilterteknologi, og det er
delvis også fordi jeg har barn som er såpass små at det ikke er
noen problemstilling. Men det er i dag nettfilter tilgjengelig for
dem som ønsker å bruke det.
Jeg skal ikke si at man ikke kan
ta initiativ til eller snakke om det hvis det er arenaer hvor det
er naturlig å snakke med nettleverandøren om hvordan de forholder seg
til dette. Det er ikke noen problemer med det, for jeg mener at
dette er en viktig problemstilling. Det som nok gjør at det blir
vanskeligere, er at dette berører også en større diskusjon om hvor
mye bånd vi som myndigheter skal legge på ytringsfriheten. Nå forstår
alle at det er ikke full frihet på en skole, det er ikke sånn at
man har ytringsfrihet i et klasserom til å skrike ut hva man vil,
eller surfe på hva man vil. Det gjelder i og for seg også i friminuttene
– det er noen kjøreregler. Men den diskusjonen mener jeg nok det
blir tatt litt for lett på i de konkrete forslagene her.
Presidenten: Replikkordskiftet
er over.
Flere har ikke bedt om ordet til
sak nr. 23.
Innstilling
fra kirke-, utdannings- og forskningskomiteen om Humaniora i Norge (Innst. 426 S (2016–2017),
jf. Meld. St. 25 (2016–2017))
Presidenten: Etter
ønske fra kirke-, utdannings- og forskningskomiteen vil presidenten
foreslå at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Kristin Vinje (H) [18:27:25] (ordfører for saken): Hva skal
vi med humaniora? Dette spørsmålet er tittelen på en rapport om
de humanistiske fagenes situasjon i Norge som ble utgitt av Fritt
Ord i 2014. Rapporten er skrevet av en arbeidsgruppe ledet av Tore
Rem og Helge Jordheim. Det er ingen offisiell utredning, men den
stiller spørsmål som: Hva skal vi med litteratur, og kunst, og historie
og språk? I boken drøftes situasjonen til de humanistiske fagene
i det norske samfunn, og de spiller inn forslag til mulige kursendringer
og tiltak for å styrke norsk humaniora i møte med dagens og fremtidens
utfordringer. For som samfunn er det ingen tvil om at vi faktisk
har behov for humanistisk kunnskap.
Den meldingen vi diskuterer i dag,
Humaniora i Norge, er et svar på hvordan regjeringen ser for seg
at samfunnspotensialet i de humanistiske fagene kan utløses fullt
ut i møte med vår tids store spørsmål, i nærings- og kulturlivet,
i skolen og f.eks. også i en sentral samfunnsinstitusjon som Forsvaret.
Dette er det første politiske dokumentet
som gir en helhetlig gjennomgang av humaniorafeltet i Norge. Men
meldingen føyer seg inn i en lang rekke med ambisiøse saker fra
regjeringen som dreier seg om høyere utdanning og forskning. For
Høyre er det en forutsetning for å møte samfunnets komplekse utfordringer
at vi bygger ny kunnskap og evner å koble eksisterende kunnskap
fra ulike fagfelt.
Jeg vil som saksordfører benytte
anledningen til å takke komiteen for godt samarbeid under behandlingen.
Komiteen merker seg at meldingen beskriver virkeligheten og utfordringene
for feltet på en god måte, og at humanistene sitter med kunnskap
og ferdigheter som brukes altfor lite i arbeidet med å håndtere
de store utfordringene i samfunnet.
Hensikten med meldingen er nettopp
å legge til rette for at potensialet i de humanistiske fagene kan
utløses bedre i samfunns- og arbeidslivet og i skolen.
I meldingen trekker regjeringen
frem de klimatiske, demografiske og teknologiske endringene vi møter, som
områder der behovene for mer og bedre humanistisk kunnskap og kompetanse
er betydelige, og problematiserer hvordan fagene kan bidra til å
møte disse utfordringene.
Et viktig grep i meldingen er å
tilrettelegge for at humaniora bidrar sterkere i de store forskningsprogrammene,
samtidig som meldingen tar på alvor at de humanistiske fagene er
mest relevante når de vurderes på sine egne premisser. Andre målsettinger
i meldingen er styrket akademisk kvalitet i den humanistiske forskningen, bedre
muligheter for humanistiske kandidater på arbeidsmarkedet og en
bedre kobling mellom akademisk humaniora og skolen.
Prioriteringene og tiltakene som
regjeringen legger frem for humanistisk forskning og utdanning i
denne meldingen, er i tråd med de langsiktige prioriteringene i langtidsplanen
for forskning og høyere utdanning og målene i kvalitetsmeldingen
for høyere utdanning, som vi diskuterte i forrige uke.
Langtidsplanen inneholder både
generelle prioriteringer for kvalitet og mer tematiske prioriteringer
for å møte vår tids store utfordringer. Dette er også tilnærmingen
i humaniorameldingen, der regjeringen først drøfter generelle rammer
for å heve kvalitet, og deretter behov for humaniora på tematiske
områder.
Et samfunn er alltid i bevegelse,
og derfor er det også nødvendig med politiske endringer og justeringer.
Men det er også nødvendig med endringer både ved de humanistiske
forsknings- og utdanningsinstitusjonene og i det samfunns- og arbeidslivet
som skal ta i bruk humanistisk kunnskap formidlet gjennom forskningsresultater
og kandidater.
I Norge har vi helt siden annen
verdenskrig hatt klare politiske forventninger og krav til fag som
naturvitenskap, teknologi, ingeniørfag og matematikk. Store offentlige
investeringer er gjort i laboratorier og utstyr. Samfunnsvitenskapelige
fag har også vært gjenstand for stor politisk interesse.
Men vi har ikke hatt tilsvarende
politiske forventninger eller krav til humaniora. Det får vi nå.
Meldingen inneholder tiltak for at det politiske rammeverket vi har,
skal passe bedre til humanioras egenart. Den synliggjør at det ikke
bare er på universiteter og høyskoler det utføres viktig humanistisk
forskning, men også i arkiver, biblioteker, museer og forskningsinstitutter.
Avslutningsvis vil jeg komme med
et godt eksempel på hva vi kanskje vil se mer av i fremtiden. I
formiddag besøkte jeg Olympiatoppen, der jeg møtte toppidrettssjefen
i Norges idrettsforbund, Tore Øvrebø. Han er utdannet filosof, han
er selv tidligere toppidrettsutøver, og han bruker sin kompetanse
til fulle i topplederjobben, der han skal bidra til å bygge opp
norske idrettsutøvere på internasjonalt toppnivå for å hente inn
de gjeveste medaljene i internasjonale mesterskap.
Det er en erkjennelse at humanistene
sitter med kunnskap og ferdigheter og verktøy som også brukes for lite
i arbeidet med å håndtere store samfunnsutfordringer – ikke for
at humanistene skal endre sin egenart, men fordi de sitter på perspektiver
vi er helt avhengige av. Hvis vi ser oss rundt i dagens verden på
klimaendringer, migrasjon og raske teknologiskifter, er vi raskt
inne på spørsmål som identitet, verdier, religion, kultur og etikk,
altså humanistiske perspektiver. Mange av disse problemstillingene
springer ut av hvordan mennesker oppfører seg. For å forstå deres
motiver må vi også vite noe om forestillingene om verden.
Kort sagt: Humaniorafagene er av
avgjørende betydning hvis vi skal kunne navigere godt gjennom noen
av de endringene vi står overfor som samfunn. Denne meldingen svarer
godt på utfordringene, og i rulleringen av langtidsplanen, som kommer
til høsten, vil disse perspektivene ses i sammenheng.
Marianne Aasen (A) [18:32:59]: Takk til saksordføreren for
det gode arbeidet i komiteen. Der er det stor grad av enighet, men
det er noen punkter jeg har lyst til å nevne, hvor vi skiller litt
lag. Arbeiderpartiet mener vi bør forsterke humaniorafagene for
alle. Begrunnelsen er som følger:
Forskningsbasert utdanning innebærer
at studenter bør få innføring i vitenskapelig forskningsmetode, grunnleggende
vitenskapsteori, forskningsetikk og akademisk drøfting. Dette er
noe av det viktigste humaniorafagene kan bidra med i andre utdanninger.
Evnen til kritisk tenkning, innsikt i vitenskapsteori, respekt for
og innsikt i andre fag og evnen til å jobbe tverrfaglig er om mulig
viktigere enn noensinne. Det bør derfor være egne emner, og institusjonene
bør ikke tenke at dette skal bli ivaretatt innenfor de enkelte fagene.
Målet om studentaktiv forskning forsterker også behovet for at alle
studenter, uansett hva de studerer, tidlig utvikler evne til kritisk
refleksjon og kildekritikk.
Dessuten har jeg lyst til å nevne
noe annet, nemlig digitaliseringen. Den kommer til å forandre arbeidsoppgavene
vi alle sammen møter. Grunnleggende IKT-kompetanse er nødvendig
i alle fag, også humaniora. Derfor bør vi ha grunnleggende IKT-kompetanse
som utvikles og tilpasses den enkelte utdanning, også humaniorafagene.
Vi mener at universitetene og høyskolene bør ta ansvaret for å designe
utdanningsløp som ivaretar dette på en god måte.
Litt av bakgrunnen for denne meldingen
er spørsmålet: Hva skal man egentlig med humaniora? At spørsmålet
stilles, betyr at det er ekstremt viktig å utvikle relevante koblinger
til arbeidslivet gjennom utdanningen. Det kan synes som at det ikke
er godt nok i dag. Relevant arbeidserfaring og praksis er viktig
for å få jobb etter fullført utdanning. Arbeidsgiverne etterlyser
også mer kompetanse innen prosjektledelse, tverrfaglighet og samarbeidsevne,
ifølge NTNUs arbeidsgiverundersøkelse. Spørsmålet er jo om man får
nok av dette hvis man velger et humaniorafag.
Ordningen med utplassering, praksis
og internships underveis i studietiden bør brukes i større grad
også innen disse fagene, og jeg skulle ønske det var omtalt i enda
større grad i meldingen. Studentene bør i større grad også skrive
oppgaver som er relevante for arbeidslivet, gjerne med utgangspunkt
i virkelighetsnære problemstillinger og samfunnsutfordringer i samarbeid med
samfunns- og arbeidsliv.
Ulike former for praksis, arbeidslivstilknytning
og arbeidslivsrelevante oppgaver vil kunne bidra til bedre kvalitet
i utdanningen og at motivasjonen øker, fordi utdanningene oppleves
som mer relevante. På den måten vil også overgangen til arbeidslivet
bli enklere for studentene, samtidig som flere vil oppdage fagenes
relevans og bli klar over egne ferdigheter. Her mener nok Arbeiderpartiet
at meldingen er for svak.
Tverrfaglighet, kritisk tenkning,
koblinger mellom ulike fagfelt – alle her i denne salen kjenner
til at vi har vært borti det før når det gjelder Ludvigsen-utvalget.
Vi ønsker å dyrke det i grunnskolen. Vi ønsker å få det inn gjennom
ungdomsskolen og på videregående opplæring, og det er en selvfølge
at studentene også må beherske det. Da bør institusjonene i større
grad enn de gjør nå, legge til rette for tverrfaglige valg, og det
bør vi som politikere støtte.
Lill Harriet Sandaune (FrP) [18:36:54]: Vi i Fremskrittspartiet
er svært fornøyd med humaniorameldingen, og Fremskrittspartiet har
vært en pådriver for å få en egen melding på dette området.
Prioriteringene og tiltakene regjeringen
legger fram for humanistisk forskning og utdanning i denne meldingen,
er i tråd med de langsiktige prioriteringene i Meld. St. 7 for 2014–2015,
Langtidsplan for forskning og høyere utdanning 2015–2024 og målene
i Meld. St. 16 for 2016–2017, Kultur for kvalitet i høyere utdanning.
Hensikten med meldingen er å stimulere
til ytterligere kvalitetsutvikling av humaniora i Norge. Det må
stilles tydeligere forventninger til humaniora, både når det gjelder
forskningens samfunnsrelevans, dens faginterne relevans og utdanningens
arbeidslivsrelevans.
Humaniorafagene må lenger fram
i bevisstheten vår. I store forsknings- og innovasjonsprogrammer
er det viktig at fagpanelene blir bredt sammensatt, med tilstrekkelig
kompetanse til å vurdere også humanistiske bidrag eller tverrfaglige
bidrag der humaniora inngår som en viktig del. Humanistiske fagmiljøer
forsker på og underviser i dagsaktuelle temaer, og vår problemforståelse
og problemløsning vil samlet sett bli bedre dersom humanistene i
større grad bidrar til kunnskapsutvikling og utdanning for å møte
de store samfunnsutfordringene.
All aktivitet i skolen har også
et humanistisk grunnlag med bakgrunn i at opplæringslovens formålsparagraf
slår fast at skolen skal «opne dører mot verda og framtida og gi
elevane og lærlingane historisk og kulturell innsikt og forankring»,
og: «Opplæringa skal bidra til å utvide kjennskapen til og forståinga
av den nasjonale kulturarven og vår felles internasjonale kulturtradisjon.»
Jeg skal ikke ramse opp alle tiltakene
og initiativene i meldingen. Jeg vil i stedet reflektere litt over
viktigheten av de humanistiske fagene. På sitt beste gjør humanistiske
fag oss i stand til å forstå vår fortid og samtid, de bidrar til
å fremme kritisk tenkning om makt og myndigheter og til dypere innsikt
i språk, kultur og verdier. Det ligger i humanioras natur at kjappe
markedsrettede forskningsresultater er vanskelig å få til. Humanioras styrke
ligger i det langsiktige perspektivet.
Innenfor økonomi, juss og realfag
kan man i større grad enn innen humanistisk akademia produsere kommersiell
forskning, der nytteverdien er enkel å få øye på. Slik er det ikke
innenfor humaniora. Vi kan derfor ikke bare legge kortsiktige og
overfladiske nytteperspektiver til grunn. Fra oldtidens Hellas,
via opplysningstiden og til vår tid har prinsippene om hvordan akademisk
arbeid skal utføres, utviklet seg. Sentralt i dagens humanistiske,
demokratiske tradisjon er vektleggingen av den frie forskningen.
Akademia skal ikke være et kritikkløst verktøy for styresmaktene.
Nettopp i sammenheng med fri og kritisk tenkning har humaniora en
viktig rolle å spille. Humaniora lærer oss å tenke, å forstå tekster
og bilder og ikke minst å være kritiske.
Men her vil jeg som utdanningspolitiker
samtidig komme med en oppfordring til humaniorafagenes talsmenn.
De har nemlig en stor utfordring. Humanistene må bli flinkere til
å selge seg selv, til å fortelle hvorfor humaniora er nyttig. Tenk
på den betydningen språkfagene egentlig har i dagens globaliserte
samfunn, eller hvor viktig det er med kulturforståelsen, eller hvor
viktig det er å ha kunnskap om fortiden, om ideologi og filosofi, om
nasjonale kulturer og verdisyn. I dagens situasjon er det mange
mørke skyer i horisonten. Her har humaniora en viktig rolle å spille,
og den rollen må humanistene selv bli flinkere til å formulere,
slik at også vi politikere på Stortinget og i regjeringen i større
grad får øynene opp for hvor viktig humaniora er, slik at man evner
å tilføre fagene ressurser på en god måte.
Fremskrittspartiet ser verdien
i de humanistiske fagene og er glad for denne meldingen. Framover
vil vi gjerne ha en mer aktiv dialog med aktørene innen humaniora.
Dette forutsetter vilje til dialog og nytenkning hos begge partene
– både fra humanistene og fra oss politikere. På den måten kan vi
sammen styrke hele Utdannings- og Forsknings-Norge.
Anders Tyvand (KrF) [18:41:48]: Regjeringspartiene og samarbeidspartiene
har gjort mye for å løfte høyere utdanning og forskning i denne
stortingsperioden, og jeg vil gi regjeringen ros for nå også å ha
lagt fram en stortingsmelding om humaniora i Norge. Jeg vil også
si takk til saksordføreren både for en god jobb i komiteen og ikke
minst for en god gjennomgang av innholdet i meldingen.
Dette er jo ikke den stortingsmeldingen
som har avdekket de helt store motsetningene mellom de ulike politiske
partiene. Tvert imot er det en samlet komité som slutter opp om
de fleste av tiltakene i meldingen, og det er flott. Da skal ikke
jeg bruke veldig mye tid på dette heller, men jeg har lyst til å
nevne et par ting.
Det ene gjelder språk. Det er flott
at regjeringen vil innlemme videreutdanning i spansk, tysk og fransk
i strategien Kompetanse for kvalitet, og det er et godt forslag
å utvide bachelorgraden til fire år for språk som det er spesielt
tidkrevende å lære. Så regner jeg med at statsråden har merket seg
flertallsmerknaden i innstillingen om at det da også må følge tilstrekkelig
finansiering med.
Det er viktig at studenter innen
humaniora får muligheten til en god kobling til arbeidslivet gjennom
utdanningen sin, og det er ikke minst behov for flere praksisplasser
i skolen. Derfor vil jeg vise til forslaget til vedtak fra Kristelig
Folkeparti, Arbeiderpartiet, Senterpartiet og SV om å be regjeringen
iverksette tiltak slik at fylker og kommuner i større grad oppretter
praksisplasser i skolen for studenter innen humaniora. Dette er
noe jeg hadde håpet at regjeringspartiene også ville støtte.
Til slutt vil jeg bare veldig kort
kommentere en merknad i innstillingen fra Arbeiderpartiet, Senterpartiet
og Venstre om at det bør innføres en form for ex.phil. og ex.fac.
på alle utdanninger som er omfattet av universitets- og høyskoleloven.
Det mener jeg det ikke er behov for. Kanskje bør vi heller vektlegge
dannelsesperspektivet tyngre i grunnopplæringen og sørge for at grunnskolen
ikke blir for smal. Det var Kristelig Folkeparti også opptatt av
da vi la føringer for fornyelsen av læreplanverket, men det å kreve
at alle, uansett hvilken utdanning de skal ta, også må studere litt
filosofi og idéhistorie, mener jeg er en dårlig idé. Jeg har heller
aldri hørt Senterpartiet foreslå det før, f.eks. når vi har diskutert
hvordan vi kan legge skole og utdanning bedre til rette for de praktisk
motiverte studentene, men nå ønsker altså partiet seg det. Det mener
jeg er en akademisering av de praktisk rettede profesjonsutdanningene,
og det mener jeg er feil vei å gå.
Men dette er en god og viktig stortingsmelding,
og jeg er veldig glad for at en samlet komité så tydelig sier at
de humanistiske fagene er viktige.
Anne Tingelstad Wøien (Sp) [18:45:12]: Det er veldig bra
at det blir lagt fram en melding om humaniorafagene. Det er et godt
forsøk på å vekte opp verdien av disse fagene, som politisk har
havnet litt i skyggenes dal og fått langt mindre oppmerksomhet enn
teknologi og realfag de siste årene – dette til tross for at også
disse fagene har betydning når det gjelder å bidra med svar og løsninger
på de store samfunnsutfordringene vi står overfor. Klima- og miljøutfordringer,
befolkningsvekst, kulturforståelse, migrasjon, krig og konflikter
er områder der vi ikke kan regne oss fram til en løsning, vi trenger
en videre forståelse for å finne utfordringer og definere løsninger.
Derfor er det bra at det legges fram en stortingsmelding. Så blir
det opp til den videre oppfølgingen om sektoren lykkes med dette.
Mulighetene for å bidra tyngre
i de store forskningsprogrammene er et viktig signal. Det er viktig
at Forskningsrådet sørger for å utvikle programmer som retter seg
inn mot humaniora, både i universitets- og høyskolesektoren og i
instituttsektoren. Intensjonen om at kandidater fra de humanistiske
fagene må kobles bedre med arbeidslivet og spesifikt mot utdanningssektoren,
er også viktig og noe departementet må følge opp videre med den
enkelte institusjon og overfor det enkelte fag.
Som jeg sa da vi behandlet meldingen
om kvalitet i høyere utdanning, kan finansieringsordningen for UH-sektoren
bli utfordrende. Studier innenfor denne sektoren bærer preg av at
det i mindre grad fullføres hele grader, og at det heller tas studiepoeng
i enkeltfag. Det betyr at evnen til å «overleve» i UH-institusjonene
for disse fagene blir mer krevende med det nye systemet. Derfor har
Arbeiderpartiet, SV og Senterpartiet bedt om at departementet følger
utviklingen nøye. Det er veldig viktig at vi ikke får en slik utilsiktet
effekt.
Vi lever i en digital tidsalder.
Mange av oss har sikkert sittet og fulgt med i tv-serien «Hvem tror
du at du er?». Her legger NRK, arkivsektoren, bibliotekene og museene
ned et stort arbeid for å finne familiehistorien og samfunnshistorien
til kjente mennesker. Jeg synes serien er et veldig godt eksempel
på betydningen av fag som ivaretar vår kulturhistorie og vår kollektive
hukommelse gjennom arkiver, historieforståelse og fortellinger. Det
er veldig viktig at denne dokumentasjonen av våre levde liv blir
digitalisert og gjort tilgjengelig for folk flest og for historisk
forskning på mange felt.
I høringen som komiteen hadde,
ble språkfagenes situasjon spesielt tatt opp. Enkelte språk anses
som vanskeligere enn andre å lære for nordmenn, og det har vært
ytret ønske om å utvide bachelorgraden fra tre til fire år. Dette
støtter Senterpartiet. Det er også veldig viktig at det følger nok
penger med til en slik utviding dersom det blir vedtatt.
I tillegg til de ekstra vanskelige
språkene er det viktig å sørge for å utdanne nok kandidater innenfor
de mer «vanlige» språkfagene, som fransk, spansk, tysk og engelsk.
I grunnskolen i dag er nesten halvparten av dem som underviser i
engelsk, uten formelle studiepoeng. Det er ikke bra for et fag som
vi forventer at elevene skal lære allerede fra første trinn. Det
er noe bedre i videregående, men også der er det store behov.
Til slutt: Vi går mot et valg.
Her om dagen fikk jeg et spørsmål om vi kunne være sikre på at det
var trygt å stemme ved høstens valg. Jeg antar at det ble tenkt
på hacking, men like viktig er det å være obs på falske nyheter.
Det kan bli en utfordring til høsten for de politiske partiene.
En «sannhet» kan skapes og deles og føre til utspill fra andre partier
og opphaussede debatter som faktisk ikke trenger å ha rot i virkeligheten.
Derfor er det viktigere enn noen gang med kritisk tenkning. I tillegg er
det vesentlig at man i alle fag, også innen humaniora, har digital
kompetanse, og det er vel her vi i hvert fall har tenkt at vi skal
kunne ta i bruk ex.phil. eller ex.fac. for dem som skal ta høyere
utdanning.
I meldinga om kvalitet i høyere
utdanning var det tre områder som var veldig viktige. Det var gjennomstrømming,
relevans og nærhet til arbeidslivet. Det er verdt å nevne også i
behandlingen av denne meldinga at institusjonene må være opptatt
av tett oppfølging av studentene. De må sørge for at forskningen
er relevant, og at kandidatene er relevante for arbeidslivet. Vi
savner, som flere, mer inngående diskusjon og konkrete forslag om hvordan
regjeringen har tenkt å sørge for dette.
Helt til slutt: kort innom de praktisk-estetiske
fagene. Det er synd at meldinga ikke tar opp i seg disse fagene, da
flere av de praktiske og estetiske fagene er humanistiske fag. På
NHOs konferanse fredag før helga var de praktisk-estetiske fagenes
stilling i skolen et tema. Det er svært viktig å løfte fram også
disse fagene, slik at vi i framtida ikke blir stående uten faglærte
lærere. Blir ikke disse fagene løftet, får vi en fattigere skole.
Humanistene er viktige også for å sørge for at vi får den brede
skolen mange av oss ønsker seg.
Jeg tar opp forslag nr. 2, på vegne
av Senterpartiet, Venstre og SV.
Presidenten: Representanten
Anne Tingelstad Wøien har tatt opp det forslaget hun refererte til.
Iselin Nybø (V) [18:50:27]: Vi har de siste få årene vært
vitne til en framvekst av populistiske bevegelser i Europa og USA,
som har det til felles at de får næring ved å bygge ned respekten
for kunnskap. Det går ut over forskere eller fagfolk på ulike felt,
som f.eks. klima, folk som jobber i offentlig sektor, menneskerettigheter, naturforvaltning
og barnevern. I flere land går det også ut over tilliten til uavhengige
domstoler og den frie pressen. Samtidig med at dette skjer i USA
og Europa, endres medieoffentligheten ganske dramatisk, spesielt kan
vi se det med de sosiale medienes framvekst og med de redigerte
medienes relative tilbakegang. Det gir store muligheter for en bredere
debatt, men det stiller samtidig store krav til samfunnsforståelse,
kunnskap om kilder og kritisk tenkning, og ikke minst digital kompetanse.
Tidligere folkelige politiske bevegelser
som hadde det til felles med dagens populisme at de vokste fram
i opposisjon mot eliter, hadde spredning av kunnskap som mål. I
Norge resulterte det bl.a. i innføringen av folkeskolen og folkeopplysningsprosjekter.
Løsningen når kunnskap er under press, er mer kunnskap til alle.
Det er svaret også denne gangen. Derfor er det veldig bra at vi får
en melding om humaniora, ikke minst at den kommer nå.
Det er jo, som flere har vært inne
på, bred politisk enighet om det som ligger i meldingen. Samtidig
ser vi alle at det er noen utfordringer vi står overfor framover. Det
pekes på at det er behov for mer forskning, og at det er behov for
mer samarbeid på tvers. I dag skjer mye på viktige arenaer som universitets-
og høyskolesektoren. Men det er også andre steder vi må løfte humaniora
og betydningen av det arbeidet som skjer der. Da snakker vi om f.eks.
biblioteker, arkiver, museer, kunst- og kulturforvaltning. Potensialet
for å løfte humaniora også der og la dem få lov til å ta en del
av det arbeidet som ligger foran oss, er absolutt til stede, ikke
minst i samarbeid med UH-sektoren.
Som flere har vært inne på, står
vi foran store utfordringer innenfor både integrering, migrasjon,
store teknologiske skifter, utfordringer innen miljø, bærekraft osv.
Det er viktige problemstillinger, og selv om vi ikke skal snakke
ned andre profesjoner eller andre fag, er det klart at humaniora
også har sin posisjon i dette og må ta en rolle i løsningen av de
framtidige utfordringene vi som land og samfunn står overfor.
Venstre er enig i at det er viktig
med tettere samarbeid mellom humaniora og lærerutdanningene. Men det
er også viktig at det er samarbeid begge veier. Humanioramiljøene
må også delta mer aktivt i utviklingen av norsk skole, og det kan
de gjøre både gjennom læreplanene og – ikke minst – gjennom læremiddelarbeidet. Det
er bakgrunnen for at Venstre støtter forslaget om at utvikling av
læremidler skal inkluderes i meritteringssystemet for universiteter
og høyskoler. Vi mener dette er en viktig jobb.
Komiteen skiller litt lag når det
gjelder dette med ex.phil. og ex.fac. – om det skal være obligatorisk
for alle utdanninger som er omfattet av UH-loven. I dag er det slik
at ex.phil. ikke kreves ved de statlige høyskolene for å oppnå en
bachelorgrad. Ex.fac. kreves i noen tilfeller, for noen fag eller
fakulteter. Grunnen til at Venstre ønsker å løfte opp dette, er
at vi mener det er viktig å bli mer bevisst på vitenskapens grunnleggende
utfordringer, og at det er viktig at vi trener våre studenter i
kritisk og selvstendig tenkning. Ikke minst er det viktig hvis vi ser
det i lys av diskusjonen om den synkende graden av respekt for vitenskap,
forskning og kunnskap.
Vi kommer til å stemme for forslaget
fra Arbeiderpartiet, Senterpartiet og SV, der vi også er med i merknadene
i forkant, som handler om å utrede hvordan man kan organisere egne
emner om kritisk tenkning, innsikt i vitenskapsteori og kildekritikk
i alle høyere utdanninger. Vi ser på det som en selvfølge at man
ikke lager ett program som skal gjelde for alle. Det er selvfølgelig
mulig å tilpasse tilbudet til den studieretningen man har valgt.
Audun Lysbakken (SV) [18:55:42]: Humanioras store styrke
er å forstå, analysere og fortolke mennesker, kultur og samfunn.
Derfor må humaniora være en viktig premissleverandør for den offentlige
debatten, og arbeidslivet må bli flinkere til å benytte humanistisk kompetanse
på nye felt og overfor andre fagmiljøer og ulike bransjer.
Dessverre går denne stortingsmeldingen
for lite inn i diskusjonen om hvordan relevansen kan bedres og god praksis
deles mellom humaniorafagene. Det er en klar svakhet at meldingen
ikke tydeligere viser hvordan arbeidslivsrelevansen innen humaniorafagene
kan og bør styrkes. Det er mange gode analyser i meldingen, men den
er samtidig preget av få konkrete virkemidler og svar på de utfordringene
som humaniorafagene står i. SV er f.eks. bekymret for at den nye
finansieringsordningen for universiteter og høyskoler kan slå uheldig
ut for flere av fagene innenfor humaniora. Det skyldes at fullførte
bachelor- og mastergrader belønnes, men ikke studiepoengene, sånn
som det var tidligere, og det frykter vi kan gå ut over mindre fag,
som språkfagene.
Interessen for humanistiske fag
skapes i skolen, og hvis elevenes evne til kritisk og analytisk
tenkning, kreativitet og dannelse styrkes, må skolen legge et bredt kunnskapssyn
til grunn for sitt arbeid. Dessverre bidrar denne regjeringen til
å innsnevre kunnskapssynet i skolen og redusere lærernes faglige
handlingsrom og mulighet til å skape en mer praktisk og variert
skoledag, der alle barn med sine ulike forutsetninger kan ha like
gode muligheter til å lykkes.
Det ser vi bl.a. når det gjelder
prioriteringen av de praktisk-estetiske fagene, for de er også humanistiske fag.
De praktisk-estetiske fagene må styrkes i skolen, og det er en svakhet
ved meldingen at den ikke inneholder omtale av disse fagene. Det
er av stor verdi for samfunnet vårt at det finnes kompetanse til
å skape kunstneriske og kulturelle uttrykk, og det har stor betydning
for skolen og arbeidslivet vårt at respekten og rommet for den praktiske
læringen styrkes på hver eneste skole i Norge.
Det er innenfor de praktisk-estetiske
fagene at andelen lærere som mangler fordypning i faget, er størst.
Derfor har SV ved flere anledninger fremmet forslag om å innføre
kompetansekrav for lærere som skal undervise i praktisk-estetiske
fag, og om at det skal være obligatorisk med ett praktisk-estetisk
fag i grunnskolelærerutdanningen. Dessuten har Stortinget allerede
bedt om en plan for hvordan de praktisk-estetiske fagene, herunder
også de praktisk-estetiske fagene i skolen, kan styrkes på kort
og lang sikt. Planen må bl.a. omhandle rekruttering av kvalifiserte
lærere til disse fagene, og det er symptomatisk for det synet på
læring og kunnskap som har vært styrende under denne regjeringen,
at det arbeidet ikke er prioritert.
Vi støtter meldingens ambisjon
om at humanister i større grad skal delta i utviklingen av læremidler
i skolefagene. Det er likevel en utfordring at det ikke finnes incentiver
i høyere utdanning som gir uttelling for læremiddelutvikling. For
å nå den ambisjonen, og for å stimulere til kvalitet i utviklingen
av lærebøker og andre læremidler, mener SV at et relevant tiltak
kan være å inkludere læremiddelutvikling i meritteringssystemet
i universitets- og høyskolesektoren, sånn at vi på den måten kan
stimulere til at forskere og fagpersoner i større grad velger å
lage læremidler. Sammen med flere andre partier har vi derfor fremmet
forslag om det.
Statsråd Torbjørn Røe Isaksen [19:00:22]: Dette er første
gang det har kommet en helhetlig politisk gjennomgang av humanistisk
utdanning og forskning i Norge, og det er jeg ganske stolt av. Grunnen
til det er selvfølgelig at humaniora er en underutnyttet ressurs
i møte med store samfunnsutfordringer. Jeg konstaterer at komiteen
og Stortinget også er enig i det. Det er et veldig godt utgangspunkt,
og det er en grundig og konstruktiv innstilling.
Særlig peker meldingen på relevansen
for utfordringer knyttet til migrasjon, bærekraftig utvikling og
nye teknologier som kan endre hele vår levemåte. Men humanistisk
kunnskap er også aktuell på en lang rekke andre områder, ikke minst
kan slik kunnskap utnyttes bedre i næringslivet.
Omtalen av de humanistiske fagene
i tidligere forskningspolitiske dokumenter har ikke alltid vært særlig
fremtredende, for å si det forsiktig. Kanskje som et resultat av
dette er det klare indikasjoner på at de forskningspolitiske virkemidlene,
kanskje særlig programmene og støtteordningene i Norges forskningsråd, ikke
har vært tilstrekkelig tilpasset humanioras arbeidsmåter og særtrekk,
og det er noe av bakgrunnen for meldingen. Et av de viktigste grepene
i meldingen er selvfølgelig da også at humaniora skal integreres
bedre i programmene i Forskningsrådet, og da er det avgjørende at humaniorafagene
ikke behandles som hjelpedisipliner eller støttefag, men integreres
på sine egne premisser.
Forskning som er finansiert av
det offentlige, bør være offentlig tilgjengelig, og åpen publisering
er også en viktig del av forskningsinfrastrukturen. Regjeringen ønsker
å være et forsiktig foregangsland på dette området. Med det mener
vi at vi støtter målet om åpen publisering, men erkjenner at realistisk
sett er det et stykke frem, og at vi ikke må lage ordninger som
er til ugunst for norsk forskning på lengre sikt. Et viktig tiltak
i meldingen er etableringen av en nasjonal konsortiemodell for finansiering
av åpne norske tidsskrifter av høy kvalitet innenfor nettopp humaniora
og samfunnsfag.
Språkfagene er også en viktig del
av humaniora. Regjeringen ønsker å styrke både norsk, nynorsk og
samisk – det burde vel stått bokmål, nynorsk og samisk – som samfunnsbærende
språk i Norge, og samtidig kunnskapene i fremmedspråk. Å kunne et
fremmedspråk handler både om å kjenne kulturen og også om å kunne sette
ordene i kontekst og vite hvilken valør de har. Kjennskap til andre
lands kulturer er nødvendig og verdifull kunnskap i alt internasjonalt
samarbeid. Derfor inneholder meldingen en rekke tiltak for styrking
av språkfagene.
Regjeringen har fått ros fra humanioramiljøene
for at meldingen er skrevet på en måte de kan kjenne seg igjen i,
og som viser forståelse for de humanistiske fagenes særtrekk og
behov – at meldingen nettopp ikke har en forenklet, instrumentell
innfallsvinkel til humaniora. En felles forståelse av de humanistiske
fagenes situasjon og muligheter er et godt utgangspunkt for å finne
frem til tiltak som kan styrke humanistisk utdanning og forskning,
også båndene til arbeidsliv og skole. Så er det på dette området
som på andre en balansegang fordi universiteter og høyskoler i Norge
også nyter en høy grad av faglig, økonomisk og organisatorisk frihet,
og det er en frihet som i det store tjener oss godt. De forventes
å agere innenfor rammen av en helhetlig nasjonal politikk, der de
samtidig har rom for å utvikle seg i henhold til egne strategier
og prioriteringer. Derfor er denne meldingen ikke en innskrenkning
av den akademiske friheten, og jeg er også glad for at komiteen
understreker betydningen av fri og uavhengig forskning. Selvfølgelig
betyr ikke det at ikke vi som folkevalgte, som fordeler midlene,
kan ha meninger om f.eks. prioriterte områder, men forskningen skal
være fri og uavhengig.
Jeg har formulert det som at denne
meldingen ikke skal bære kopper med vann til humaniorafagene, men lede
dem til den store elven hvor finansieringen faktisk er. Det gjelder
ikke minst programmene i Forskningsrådet. Allikevel er det også
sånn at meldingen inneholder tiltak som koster penger. Det foreslås
tiltak som krever friske midler, som f.eks. nasjonal konsortiemodell
for innkjøp av tidsskrifter, utvidelse av Cristin til også å omfatte
forskning utført ved arkiver, biblioteker, museer og kulturminneinstitusjoner
og etter hvert også utvidelse av bachelorgraden i enkelte særlig
vanskelige språk til fire år. Samtidig videreføres også en rekke
tiltak og ordninger, som Program for samisk forskning, læremiddelstøtten
til høyere utdanning og utvekslingsordningen for klasser på videregående
skole.
Humaniorameldingen må altså ses
i sammenheng med andre prosesser der det bevilges eller prioriteres. Ikke
minst må den ses i sammenheng med langtidsplanen for forskning og
høyere utdanning, som skal revideres neste år. Da kommer humaniora
til å få en større plass sammenlignet med gjeldende plan. Innholdsmessig
hører meldingen også sammen med strukturmeldingen og kvalitetsmeldingen,
som alle har som mål å heve kvaliteten i norsk forskning og utdanning.
Særlig kapittelet om humaniora
og skolen har fått mye positiv respons. Det tyder på at mange kjenner
seg igjen i situasjonsbeskrivelsen og er enig i at det trengs en mer
aktiv tilnærming mellom de disiplinfaglige humanioramiljøene og
fagmiljøene som jobber med innhold i skolen, først og fremst ved
de ulike lærerutdanningene. Jeg vil for øvrig bare legge til at
det er også her en balanse opp mot institusjonenes faglige autonomi,
men departementet sender med denne meldingen et klart styringssignal,
som vi forventer blir lyttet til og fulgt opp.
Et flertall i komiteen, som jeg
foreløpig ikke har oppfattet at er et flertall i salen, har bedt
regjeringen om å vurdere tiltak for å sikre praksisplasser i skolen
til humaniorastudenter. Der vil jeg vise til at vi nylig har lagt
frem en strategi for lærerutdanningene hvor nettopp praksisplasser
i skolen diskuteres, og der vil det være naturlig for departementet,
helt uavhengig av om det forslaget får flertall eller ikke, å vurdere
også innholdet i det forslaget.
Presidenten: Det
blir replikkordskifte.
Marianne
Aasen (A) [19:06:20]: Vi behandler nå en viktig melding.
Det som har skjedd i universitets- og høgskolesektoren de siste
årene, er at alle fag har blitt forskningsbaserte. Det er et gode.
Det utvikler fagene, og vi får stadig flere mastergrader. Vi kommer
til å få det bl.a. innenfor lærerutdanningen. Men det stiller også studentene
foran nye utfordringer. Det blir sterkere forventninger og krav
om at man har en dybdeforståelse av hva forskning er, og hva som
ikke er forskning.
Hvordan mener statsråden at vi
skal sikre at alle studenter har det verktøyet med seg, slik at
de forstår dybden av og er i stand til å tolke og helst også være
med på forskning? Politikk er å ville, og da lurer jeg på hvordan statsråden
vil sikre at dette skjer på alle fag.
Statsråd
Torbjørn Røe Isaksen [19:07:23]: Jeg er helt enig i beskrivelsen
til representanten Aasen. Derfor er det slik at der vi har kontroll
over rammeplanene i departementet, f.eks. i lærerutdanningen, krever
vi vitenskapelig metode. Det er helt riktig at vitenskapelig metode
har en kjerne i seg som vil være lik for alle som skal drive med
et eller annet fag som er forskningsbasert, og det er i praksis
alle fag.
Jeg antar at representanten Aasen
ønsker å pense meg inn på forslaget om en type obligatorisk ex.phil.
og ex.fac. for alle som er omfattet av universitets- og høyskoleloven.
Jeg er veldig glad i ex.phil. og ex.fac. ved universitetene. Men
jeg er skeptisk til om det å pålegge også de nye profesjonsuniversitetene
med hele sin fagbredde eller absolutt alle høyskoler å ha en type
halvtårs eller heltårs ex.phil. og ex.fac. etter modell fra de gamle
universitetene, er en god idé. Jeg mener at vitenskapelig metode
må integreres i fagene.
Marianne
Aasen (A) [19:08:26]: Ja, nå gikk kanskje statsråden lenger
i å beskrive hva det skulle være enn det noen av forslagsstillerne
har gjort. Men det er lett at slike problemstillinger drukner i
de andre fagene, og at det, når det kommer til stykket, egentlig
ikke er særlig undervisning om akkurat dette på profesjonsfag som har
svak tradisjon for forsknings- og vitenskapsteori. Så da er jeg
så uærbødig at jeg gjentar spørsmålet mitt: Hvordan skal han sikre
at dette faktisk skjer? Nettopp forskning er jo svært viktig for
statsråden, har jeg oppfattet i løpet av disse fire årene, og da
er det helt avgjørende at alle studentene har klare tanker om hva
det er.
Statsråd
Torbjørn Røe Isaksen [19:09:18]: Jeg skal forsøke å ikke
gjenta svaret mitt. Men der vi lager rammeplanene, f.eks. i lærerutdanningen,
krever vi at det skal være metodeundervisning også.
Jeg tror rett og slett at spørsmålet
egentlig burde snus. Hvis det var slik at vi ikke en gang kunne
ha tillit til at norske universiteter og høyskoler var interessert
i å lære sine studenter grunnleggende vitenskapelig tenkemåte, som
er selve fundamentet for at disse institusjonene eksisterer, opprettholdes
og kan være dynamiske organisasjoner, så hadde vi hatt langt større
problemer enn jeg tror. Det gir seg selv at svaret mitt på det er
at det kan vi selvfølgelig være ganske sikre på at de også har en
interesse av. Så jeg ønsker ikke en større detaljstyring eller mer
rammeplanstyring f.eks. av flere fag enn det vi har i dag.
Presidenten: Dermed
er replikkordskiftet over.
De talere som heretter får ordet,
har en taletid på inntil 3 minutter.
Norunn
Tveiten Benestad (H) [19:10:31]: Vi har snart lagt tilbake
hele denne regjeringsperioden – fire år der vi i utdanningspolitikken
har hatt et sterkt fokus på forskning og høyere utdanning. Regjeringa
har levert langtidsplan for forskning og høyere utdanning, strukturmeldinga
for universitets- og høyskolesektoren, kvalitetsmeldinga for høyere
utdanning og nå også humaniorameldinga. I tillegg har regjeringa
levert en egen melding for høyere yrkesfaglig utdanning, fagskolene.
Til sammen viser dette en bredde og styrke i innsatsen for å heve
kvaliteten for høyere utdanning i Norge.
Vi er et lite land, og vi er et
høykostland. Vi er avhengig av å utnytte kompetansen vår smart,
og vårt viktigste fortrinn er vår evne til å utnytte og utvikle
kompetanse og kunnskap. Vi er midt i et teknologisk skifte. Vi hyller grensesprengende
teknologier. Samtidig gjennomfører vi et nødvendig realfagsløft.
Men nettopp i denne settingen er jeg særlig glad for at kunnskapsministeren
nå også løfter de humanistiske fagene. Og jeg er ikke et øyeblikk
i tvil om at humaniora fortjener større oppmerksomhet rundt sitt
bidrag til samfunnets utvikling enn det de ofte blir til del.
Det blir sagt at et samfunn som
kun interesserer seg for øyeblikket, nåtiden, økonomisk nytte og
akutt problemløsning, ikke er levedyktig – men at også det å kjenne
historien er avgjørende for å forstå sammenhengen i samfunnet. Jeg
er enig når komiteen framhever den nødvendige balansen mellom arbeidslivsrelevans
og dannelse. I en tid da vi har store utfordringer, som mange har
vært inne på her, knyttet til både klima, globalisering, migrasjon,
folkeforflytninger, konflikter og krig, produktivitet og næringsutvikling,
er det på sin plass med en bredere debatt rundt humanioras bidrag
til å forstå og løse de store samfunnsutfordringene. Det opplever
jeg at nettopp denne meldingen gir et kjærkomment bidrag til.
Humaniorafagene har blitt kritisert
for å leve sitt eget liv, på trygg avstand fra alt som heter næringsliv.
Humanistene selv har tidvis ristet på hodet over at næringslivet
ikke forstår hvilken kompetanse de besitter. Jeg har tidligere nevnt
i denne sal at rektor på Universitetet i Agder nylig kunngjorde
at han ville bruke dette året til å kartlegge hvordan alle studentene
ved UiA kan få arbeidspraksis inn i studiene. Det vil være nyttig
for kvaliteten på studiene. Samtidig vil det bidra til at fagmiljøene
må tydeliggjøre og spisse sin kompetanse og sitt bidrag. Det vil
være en spennende mulighet for humaniorafagene.
Med denne meldinga knytter vi nettopp
humaniorafagene tettere på arbeidet med å løse noen av vår tids viktigste
utfordringer. Det er kanskje meldingas viktigste bidrag.
Marianne
Aasen (A) [19:13:38]: Jeg har en kort merknad til dette med
å detaljstyre/ikke detaljstyre universiteter og høyskoler. Jeg tror
ingen her egentlig er veldig klar for å lage rammeplaner for de
fleste fag. Det er noe som hører med til sjeldenhetene. Men det
som kanskje er et poeng, er at man understreker i debatten og i
meldinga, og i merknadene som vi har lagt fram – for det er stort
sett tekst og ikke så veldig mange konkrete forslag – det som flere
i salen har tatt opp, nemlig hvor viktig kritisk tenkning er, hvor
utrolig vesentlig det er, og det har blitt mer vesentlig den siste
tiden, å forstå forskjell på dokumenterbare fakta og påstander. Jeg
synes representanten Iselin Nybø hadde et veldig godt innlegg om
det. Jeg hadde kanskje ønsket at statsråden i større grad hadde
vektlagt akkurat den biten, at det trengs i absolutt alle fag, enten
man studerer teknologi, språk, humaniora, samfunnsfag eller hva
det måtte være.
Så vil jeg ta opp forslag nr. 1,
som jeg burde gjort i det første innlegget mitt.
Presidenten: Representanten
Marianne Aasen har tatt opp det forslaget hun refererte til.
Kristin
Vinje (H) [19:14:59]: Jeg vil bare veldig kort takke for
en fin debatt og for en fin melding fra regjeringen, som har gjort
at vi har fått opp diskusjonen om humanioras betydning i samfunnsutfordringene.
Så har jeg lyst til å kommentere
akkurat det siste innlegget, som dreier seg om å utøve kritisk tenkning,
og de spørsmålene som ble stilt til statsråden i replikkordskiftet,
og minne om at det er nettopp hele poenget med alt det kvalitetsarbeidet
regjeringen har gjort nå i de siste fire årene, ved å jobbe for
å styrke kvaliteten i høyere utdanning og forskning gjennom langtidsplanen,
gjennom strukturelle endringer og gjennom en egen stortingsmelding
om kvalitet i høyere utdanning. Det er på den måten vi aller, aller
best sikrer at vi har institusjoner som har høy kvalitet, og som
sørger for å bidra med undervisning av høy kvalitet – som da også
selvfølgelig inkluderer å lære bort evnen til kritisk tenkning.
Presidenten: Flere
har ikke bedt om ordet til sak nr. 24.
Innstilling fra kirke-, utdannings-
og forskningskomiteen om Lærelyst - tidlig innsats og kvalitet i
skolen (Innst.
432 S (2016–2017), jf. Meld. St. 21 (2016–2017))
Presidenten: Etter
ønske fra kirke-, utdannings- og forskningskomiteen vil presidenten
foreslå at taletiden begrenses til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Anders
Tyvand (KrF) [19:16:42] (ordfører for saken): I dag behandler
vi en stortingsmelding om lærelyst, tidlig innsats og kvalitet i
skolen. Jeg vil begynne med å takke komiteen for et godt samarbeid.
Regjeringen peker i meldingen på
at den norske skolen er inne i en positiv utvikling, men at det
også er utfordringer. Sentrale tiltak i meldingen er å innføre en lovfestet
plikt til tidlig innsats, styrket kompetanse i spesialpedagogikk
i skolen og å innføre en nedre grense for skolekvalitet, der skoler
som scorer under den nedre grensen, skal få bistand fra et veilederkorps.
Regjeringen vil på sikt vurdere å pålegge kommuner å ta imot hjelp fra
slike veilederkorps.
Det foreslås også økt støtte til
lokalt arbeid med kvalitetsutvikling og et innovasjonsfond for utprøving
av tiltak og lokale forskningsprosjekter i skolen.
Partiene er enige om mye i innstillingen,
men det er også uenighet om noen punkter. Jeg legger til grunn at de
ulike partiene vil gjøre rede for sine standpunkter, og nå vil jeg
gjøre rede for Kristelig Folkepartis syn på denne meldingen.
Jeg mener meldingen inneholder
gode intensjoner, og også mange gode forslag. Det er en god idé
å tydeliggjøre plikten til å gi intensivopplæring til elever som henger
etter i lesing, skriving og regning. Jeg er glad for at en samlet
komité støtter at dette skal være et lavterskeltilbud uten krav
til omfattende saksbehandling. Den som har problemer med å knekke
lesekoden, har ikke alltid tid til å vente på utredninger og saksbehandling. Hjelpen
må komme med en gang. Likevel er det viktig at dette ikke går ut
over retten til en sakkyndig vurdering og enkeltvedtak om spesialundervisning.
Men det aller viktigste som må
på plass for at elevene skal få den hjelpen de trenger så raskt
som mulig, er lærere som har tid nok til å hjelpe dem. Derfor må
vi få slutt på overfylte klasserom og lærere som må gå hjem etter
endt arbeidsdag med dårlig samvittighet fordi de ikke rakk å hjelpe
alle som trengte hjelp. Derfor trenger vi flere lærere, og Kristelig
Folkeparti har fått et viktig gjennomslag i denne perioden: 1,3 mrd. kr
i øremerkede midler til flere lærere i 1.–4. klasse. Alle norske
kommuner har nå fått muligheten til å ansette flere lærere til de
yngste elevene. Men vi trenger også en norm, klare regler som sier
noe om hvor mange elever vi kan ha per lærer på hver skole, og vi
trenger en norm på skolenivå og for hele grunnskolen, slik Kristelig
Folkeparti har foreslått to ganger i denne stortingsperioden.
Når vi vil gi lærerne mer tid til
hvert enkelt barn, er det også viktig at vi klarer å rekruttere
nok lærere. Det vil jeg eventuelt komme tilbake til i et senere
innlegg i debatten.
Det er også viktig at de som har
behov for spesialundervisning, får det, og det er viktig at de får
hjelp av en pedagog som har kompetansen til å hjelpe dem. Det er en
dårlig idé å la de elevene som har størst behov for hjelp, få hjelp
av de minst kvalifiserte lærerne, men det er dessverre situasjonen
mange steder i dag.
Regjeringen vil vurdere å innføre
et videreutdanningstilbud i spesialpedagogikk for lærere. Det er
bra, men flertallet i komiteen har allerede foretatt en vurdering
og slår fast i innstillingen at dette rett og slett må på plass.
Så synes jeg det er flott med et
tilbud om statlig drahjelp til de kommunene og skolene som sliter
litt ekstra med å få ordentlig sving på læringen. Vi skal stille
kvalitetskrav til alle skoler, men vi vet at det er store variasjoner
i hvor mye skolen faktisk bidrar med til elevenes læring.
Likevel mener jeg det er feil å
identifisere hvilke skoler som trenger drahjelp, ved å innføre en
kvantitativt fastsatt nedre grense som alle skoler skal vurderes
etter. Kvantitativ informasjon må ikke bli det eneste målet på kvalitet.
Jeg tror vi kan klare å hjelpe
de skolene som trenger hjelp, og å finne ut hvilke skoler det er,
uten å innføre nok en nasjonal rangering av skoler med alle de negative konsekvensene
det vil medføre.
Jeg tror at de skolene som sliter,
vet det selv. Jeg tror at kommunene som sliter, vet det selv. Jeg
tror Fylkesmannen med sin skolefaglige kompetanse også vet det,
og jeg mener det må en skjønnsmessig vurdering til, basert på et
bredere sett med indikatorer. Jeg håper derfor at forslaget fra
Arbeiderpartiet, Kristelig Folkeparti og Venstre om å innføre en
oppfølgingsordning som bygger på et bredere sett med indikatorer
som gjenspeiler skolens brede samfunnsoppdrag, i tillegg til Fylkesmannens
skjønnsmessige vurderinger, vil få flertall.
Så vil jeg ta opp de forslagene
i innstillingen som Kristelig Folkeparti er en del av.
Presidenten: Representanten
Anders Tyvand har tatt opp de forslagene han refererte til.
Christian
Tynning Bjørnø (A) [19:21:56]: Hver eneste dag letter og
lander det tusenvis av fly i Norge. Et omfattende apparat er satt
i sving for å få oss fra A til B: personalet som tar seg av innsjekk,
sikkerhetskontroll, totalgjennomgang av flyet før hver avgang, kabinpersonale,
piloter og ansatte i flytårnet. Et hav av tekniske faktorer må være
på plass for at det skal gå bra, likeledes et hav av menneskelige
faktorer. Vi aksepterer rett og slett ikke at det skal gå galt.
Alle fly skal fram – trygt fram.
Hver eneste dag tilbys det titusenvis
av undervisningstimer i den norske skolen for enda flere elever.
Et omfattende apparat er satt i sving for at elevene skal lære mest
mulig: dyktige lærere, pedagogisk støttepersonale, barne- og ungdomsarbeidere,
vaktmestre, SFO-ansatte osv. Et hav av menneskelige, materielle
og tekniske faktorer må være på plass for at det skal gå bra. På
tross av dette aksepterer vi at litt for mange ikke kommer helt
i mål. Hvert eneste år er det 28 000 elever som ikke fullfører grunnopplæringen
på normert tid. Rundt halvparten fullfører og består aldri grunnopplæringen.
Mange av disse har falt fra allerede i grunnskolen. Dette haster det
at vi gjør noe med.
Dette var innledningen på innlegget
jeg holdt i denne salen i 2015, og den passer egentlig like godt
nå. Anledningen var Arbeiderpartiets forslag om økt satsing på tidlig
innsats, der vi bl.a. foreslo at alle elever som trengte det, og
som hang etter, raskt skulle sikres ekstra tilrettelagt opplæring,
sånn at de lærte seg å lese, skrive og regne innen andre trinn.
Regjeringspartiene stemte imot forslaget. Så gikk 2015 over til
2016, og 2016 gikk over til 2017, og nå, på den aller siste debattdagen
utdanningskomiteen har i Stortinget, skal vi diskutere en stortingsmelding
der vi kjenner igjen mye av det samme som vi foreslo i 2015.
La meg først si at vi er glad for
at vi nå kommer et skritt videre. Men dette kunne kommet mye før.
Anledningene har vært mange. Regjeringen har stemt imot flere gode
forslag – ja hele fem ganger har de stemt imot våre forslag om økt
satsing på tidlig innsats denne perioden. Året har gått, enda flere
har falt ifra, og det er ikke bra.
Vi er enig i at det trengs en forsterket
plikt til oppfølging av elever som henger etter, men dersom det
skal funke optimalt, trenger vi også flere lærere som kan bruke
mer tid på å hjelpe hver enkelt elev til å nå sine mål. Dette er
en av grunnene til at Arbeiderpartiet ønsker flere lærere i skolen,
og at det skal lages en nasjonal norm for lærertetthet. Vi ønsker
flere lærere, spesielt til de yngste elevene, fordi det er med på
å sikre tidlig innsats. Paragrafer er ikke nok alene, det trengs
også flere kloke, omsorgsfulle og hjelpsomme hoder.
Noe av det som har skapt mest debatt
i meldingen, er måten regjeringen vil utforme en nedre grense for
skolekvalitet på som skolene skal måles etter. Mange høringsinstanser
har vært kritiske til dette. Vi er helt enig med Elevorganisasjonen
som sier at det er behov for å lage et system som i større grad
sikrer at elevene får et likeverdig opplæringstilbud landet over,
men at indikatorsettet som kommunene skal vurderes etter, må være bredere
sammensatt enn det regjeringen har foreslått. Det holder ikke med
en flik av elevundersøkelsen og noen utvalgte resultater på nasjonale
prøver; elevenes opplæring er for viktig til at det lages et slikt
snevert vurderingssystem. Derfor fremmer vi, sammen med Kristelig
Folkeparti og Venstre, et alternativt forslag om at det lages en
oppfølgingsordning der ekstra bistand og veiledning tilbys kommuner
og skoler ut fra et bredere og mer helhetlig sett med indikatorer,
i tillegg til Fylkesmannens skjønnsmessige vurderinger. På denne
måten får vi en oppfølgingsordning der fokuset er mer kunnskap og
mer innsikt, sånn at de skolene og kommunene som trenger det, kan
få enda bedre hjelp. Arbeiderpartiet mener at det også bør vurderes
hvorvidt Fylkesmannen skal kunne pålegge veiledning til kommuner
og skoler som over tid ikke gir et opplæringstilbud av tilfredsstillende
kvalitet.
Tiden går, og min taletid er snart
slutt. Fem minutter går veldig fort. Det gjør fire år også, men
det får være grenser, regjeringen har brukt for lang tid på dette.
Dette kan ikke kalles tidlig innsats, tvert imot, dette er sen innsats.
Jeg tar med dette opp de forslagene som Arbeiderpartiet står bak
i dokumentet som ikke allerede er tatt opp.
Presidenten: Representanten
Christian Tynning Bjørnø har tatt opp de forslagene han refererte
til.
Henrik
Asheim (H) [19:27:10]: Norsk skole har egentlig helt siden
2001 vært gjennom en ganske oppsiktsvekkende reise. Vi er det landet
som bruker mest penger per elev, men vi har ikke de beste resultatene
i verden. Det betyr at mer ressurser ikke automatisk løfter resultatene.
Vi må også diskutere hva vi bruker ressursene på, hvordan vi retter
ressursene inn, og hvordan vi hjelper dem som trenger det mest.
I 2001, da det ble regjeringsskifte,
satte den forrige borgerlige regjeringen i gang arbeidet med Kunnskapsløftet,
i tillegg til å innføre nasjonale prøver, åpenhet om resultater
og en åpen samfunnsdebatt om hva som er bra i skolen, og hva som
kan bli bedre. Vi har allerede fått en del av resultatene fra det
arbeidet som ble gjort den gangen. For eksempel viser den internasjonale PIRLS-undersøkelsen,
som måler elevenes leseferdigheter, at Norge etter at Kunnskapsløftet
ble innført, har gått fra at 12 pst. av fjerdeklassingene våre skåret
under kritisk grense i lesing, til at det nå er kun 1 pst. som skårer
under kritisk grense.
På mange måter kan man si at da
Kunnskapsløftet kom, var det en av de viktigste ikke bare skolereformene,
men sosialpolitiske reformene som er gjort i dette årtusen. Og nå,
i denne perioden, har vi hatt en ny borgerlig regjering som har
gjennomført tidenes lærerløft – et lærerløft som igjen har anerkjent
at vi bruker mest i verden, men at vi ikke har de beste resultatene
i verden. Så vi må bruke pengene på det som skaper mer læring. Og gjennom
å styrke den viktigste innsatsfaktoren for elevenes læring, nemlig
læreren i klasserommet, har man nå også løftet kompetansen og evnen
i norsk skole til å tilpasse undervisningen bedre.
Skolepolitikk tar tid. Fra man
innfører noe til det viser endringer i den andre enden, tar det
tid. Nå foreslår den borgerlige regjeringen en ny, viktig reform,
nemlig en storstilt reform for tidlig innsats i skolen. Det at man nå
sier at man ikke bare skal gjennom enkeltvedtak, men faktisk har
en rett til å få tilpasset undervisning og å få spesialundervisning
dersom man har behov for det, er på mange måter en revolusjon for
de elevene som har opplevd at de har sittet på skolebenken enten
og kjedet seg fordi de har lært for fort, eller at de har falt av
fordi undervisningen har gått for fort. Samtidig sier man at vi skal
ha en tettere oppfølging av kommunene som skoleeier. Ja det er bra
at vi har lokale skoleeiere, ja det er bra at kommunene og fylkene
er de som har ansvaret for skolene i Norge, men det kan ikke være
slik at hvor mor og far kjøpte hus, avgjør hvor stor sjanse man
har for å lykkes på skolen.
Professor i pedagogikk på Høgskolen
i Hedmark, Thomas Nordahl, har kunnet påvise at hvis du er en gutt som
bor i Nord-Hedmark og har to foreldre med kun videregående utdanning,
har du tre ganger så stor sjanse for å fullføre og bestå videregående
skole som hvis du er gutt og bor i Sør-Hedmark. Grunnen til det
er at i Nord-Hedmark har seks kommuner gått sammen for å drive kvalitetsarbeid,
måle kvaliteten, men også diskutere seg imellom hvordan de klarer
å løfte elevene. Det er veldig bra. Men det kan ikke være overlatt
til tilfeldigheter hvor den innsatsen settes inn. Derfor er det
så viktig at vi nå har en melding som ser ut til å få stor tilslutning,
som sier at man skal sette en nedre grense for skolekvalitet og sette
inn tiltak og gi tilbud om hjelp til de kommunene som trenger den
oppfølgingen. Og det handler ikke bare om kunnskap eller evnen til
å lese eller skrive eller regne skikkelig, som er utrolig viktig,
det handler også om elevenes trivsel og at for mange elever blir
mobbet på skolen og opplever at ingenting skjer. Derfor er det også et
kriterium for å måle skolekvalitet at elevene trives og har det
bra.
Så skal man i tillegg bevare lokalpolitikernes,
kommunenes og fylkenes evne og vilje til å være aktive skoleeiere.
Derfor styrker man også kompetansen i skolen, slik at nettopp lærerne,
skolelederne og kommunepolitikerne sammen kan drive mer skoleutvikling
enn i dag og ha kompetansen til å gjøre nettopp det. Det handler også
om å styrke kompetansen til skolelederne, slik at de kan være det
de i realiteten er: en daglig leder på en arbeidsplass hvor man
ikke bare skal produsere verdier, som i andre bedrifter, men faktisk
produsere hele mennesker som skal lykkes og leve resten av livet.
Det er altså sånn at denne meldingen
i all hovedsak, for ikke å si i sin helhet, får tilslutning i Stortinget
i dag. Det fortjener den, for statsråden har gjort en grundig og god
jobb med å ta det neste skrittet i den borgerlige skolereformen:
fra Kunnskapsløftet, til Lærerløftet, til et storstilt løft for
tidlig innsats.
Bente Thorsen (FrP) [19:32:25]: «Lærelyst – tidlig innsats
og kvalitet i skolen» er en veldig viktig melding, og jeg er glad
for at regjeringen har lagt den fram. Den inneholder veldig mange
gode tiltak, som vil gi elevene bedre læringsutbytte i skolen. Viktige
tiltak i meldingen er å innføre en lovfestet plikt til tidlig innsats,
styrke kompetansen i spesialpedagogikk i skolen, stille høyere krav
til andelen pedagoger i barnehagen og styrke skoleledernes kompetanse.
Blant tiltakene som Fremskrittspartiet
vil trekke fram, er forslaget om å innføre en nedre grense for skolekvalitet.
Hvilke kommuner som eventuelt havner under den nedre grensen, vil
bl.a. bli beregnet ut fra resultater på nasjonale prøver i lesing
og regning, grunnskolepoeng, læringsmiljø – og andelen elever som
oppgir at de blir mobbet eller holdt utenfor. Etter vårt syn er
dette et bredt spekter av kriterier, som vil gi et godt og variert bilde
av elevenes læringsutbytte på skolen. Aktuelle kommuner skal få
bistand fra et veilederkorps av erfarne skolefolk.
Det skjer mye bra i norsk skole,
men det er ikke tvil om at det også er grunnleggende utfordringer
i skolen, som må møtes gjennom bl.a. en sterkere satsing på tidlig
innsats og styrking av lærernes kompetanse. Innføringen av mastergradsutdanning,
styrket videreutdanning samt innføringen av en prøveordning med
lærerspesialister er sentrale grep som regjeringen har innført, og
som kan få betydelig innvirkning på videreutviklingen av framtidens
lærerrolle.
For Fremskrittspartiet har det
alltid vært et mål at elevene skal lære mer på skolen. Da er det
avgjørende å fange opp og støtte elever som har behov for hjelp. Forskning
viser at tiltak tidlig i opplæringsløpet har høyere effekt på elevenes
læring og personlige utvikling enn tiltak senere i opplæringsløpet.
Det er også viktig å øke andelen
elever som fullfører og består videregående opplæring. Fremskrittspartiet vil
her vise til at gjennomføringsgraden har økt til 73 pst. de siste
årene, noe som er den høyeste gjennomføringsgraden siden en begynte
med målingen. Forhåpentligvis tyder det på at vi er på rett vei.
Da SSB la fram saken om dette, sa de at det er grunn til å tro at
de konkrete kvalitetstiltakene som er iverksatt, har hatt tydelig
effekt. Økt vekt på tidlig innsats, den nasjonale satsingen på realfag
og kvalitetsheving i lærerutdanningene – i kombinasjon med høyere
kompetansekrav – er viktige faktorer. I tillegg har Yrkesfagløftet
inneholdt en rekke tiltak – som for øvrig Fremskrittspartiet har
arbeidet for i en årrekke – slik at frafallet er blitt redusert.
Fremskrittspartiet er glad for
at det har vært tett dialog mellom lærerutdanningsmiljøer, KS og
organisasjoner i arbeidet med en strategi for lærerutdanningene. Det
er et mål å få til gjensidig forpliktende og utviklende partnerskap
mellom lærerutdanningene og skoler og barnehager.
Vi i Fremskrittspartiet vil i sammenheng
med dette påpeke betydningen av at skolen får fullt ut nytte av
den kompetansen som er i lærerstaben. Planlegging og gjennomføring
av undervisning og evaluering av og tilbakemelding på elevarbeid
må være lærerens hovedgjøremål. Skolen må derfor ha et annet apparat
til å behandle rapportering og merkantile oppgaver. Lærerens hovedoppgave
er å være lærer, ikke byråkrat. På dette området er det fremdeles
en del utfordringer.
Fremskrittspartiet vil også påpeke
skolebibliotekenes viktige rolle som redskap for å støtte elevene
i å nå målene som ligger i læreplanen. Internasjonal forskning viser
at barn og unge som leser variert skjønnlitteratur på skolebiblioteket
og i klasserommet, utvikler et engasjement for lesing. Studiene
viser også at godt utbygde skolebibliotek og partnerskap mellom
lærere og bibliotekarer er avgjørende for å utvikle en kultur for
lesing. Også i arbeidet med å lære elever kildekritikk er skolebibliotekene
viktige. Fremskrittspartiet vil minne om at opplæringsloven er tydelig
på at elevene skal ha tilgang til skolebibliotek gjennom hele grunnopplæringen.
Avslutningsvis vil jeg understreke
at det gjøres mye godt arbeid i skolen. Dessverre er det også slik
at mange elever blir møtt med en vente-og-se-holdning, i stedet for
å ta tak og gi elever som sliter, tidlig innsats. Derfor er Fremskrittspartiet
glad for at skolene får plikt til å gi tidlig innsats. Dette, sammen
med de ulike tiltakene som er gjort, og de tiltakene som ligger
i meldingen, vil bedre elevenes læringsutbytte i skolen.
Anne Tingelstad Wøien (Sp) [19:37:44]: Slik jeg ser det,
er denne meldinga et forsøk på en oppfølging av Ludvigsen-utvalgets
NOU. Ludvigsen-utvalgets rapport ble mottatt med begeistring – det
er trist at denne meldinga dessverre ikke evner å begeistre i samme grad.
Et storstilt løft for tidlig innsats vil jeg vel neppe kalle den.
Statsråden la i kjent stil fram
denne meldinga for media i god tid før selve meldinga ble offentliggjort,
slik at media skrev om det statsråden ønsket å markedsføre. Vi i
opposisjonen i Stortinget hadde derfor ikke annet enn noen plansjer
å forholde oss til da vi ble spurt om hva vi mente. Min reaksjon
da – og nå – er at her er det mye interessant lesning, men lite
nytt, til tross for at regjeringa selv presenterer tiltakene som
kraftfulle.
For moro skyld gjorde jeg et søk
på nettet for en stund siden for å sjekke ut enkelte ord som en
gjerne kan forbinde med overskriften på meldinga, nemlig «lærelyst». Hvis
en ser bort fra overskriftene på hver side, brukes ordet fem ganger
i hele meldinga. «Dybdelæring», som Ludvigsen-utvalget la vekt på,
er også brukt fem ganger. Ordene «praktisk-estetiske fag» er omtalt
én gang, «kritisk tenkning» er omtalt null ganger, og «lek» er ikke nevnt
i det hele tatt i hele meldinga. Jeg hørte statsråden si på radioen
i dag tidlig at lek var noe de skrev om når de pratet om barnehage.
Det står om barnehage i meldinga, men ikke ett eneste sted på de
110 sidene er ordet «lek» nevnt. Begrepet «nasjonale prøver», derimot,
får hele 21 treff, og ordet «kvalitet» får hele 290 treff. Det er en
lek med ord, men sannelig sier det mye om denne regjeringas fokus
og syn på læring i skolen.
Så til resten av innholdet: tidlig
innsats. Det var ikke bare jeg som stusset da dette ble presentert
– første gang av statsministeren og deretter av statsråden – som
et nytt tiltak. Ungene skulle nå få tilbud om hjelp tidligere. Men
kommunene har allerede i dag plikt til å yte tidlig innsats. Det
ble understreket i forskrift, som ble innført av den rød-grønne
regjeringa. At regjeringa nå vil lovfeste intensivopplæring, er
greit, men i praksis er det ingen forskjell. Det viktigste er at
skolene nå følger opp. Historien til «Aleksander», som vi kunne
lese om på nrk.no i går, håper jeg mange har lest. Den forteller
oss hva den enkelte skole bør sørge for å gjøre nå. Historien om «Aleksander»,
som reiste til Finland fordi han ikke passet inn i systemet her
hjemme, er også veldig beskrivende for hvorfor Senterpartiet har
fremmet forslag om at tidlig innsats ikke bare skal begrenses til
elever på 1.–4. trinn, men må gjelde i hele grunnskolen.
Når det gjelder spesialundervisning
utover det vi regner som tidlig oppfølging, har Barneombudet i en
undersøkelse påvist at 70 pst. av dem som har behov for spesialundervisning,
blir undervist av ikke-kvalifiserte ansatte i skolen. Det er derfor
bra at flertallet i salen i en sak som kommer etterpå, vil fremme
forslag om at ungene skal ha rett til å få undervisning av personale
med relevant fagkompetanse.
Senterpartiet er imot forslaget
fra regjeringa om å fjerne kravet til enkeltvedtak. Vi er i likhet
med flere av høringsinstansene bekymret for elevenes rettssikkerhet.
Jeg viser for øvrig til merknad i innstillinga om det.
Så til forslaget som har skapt
mest bråk: innføring av en nedre grense for skolekvalitet. Det er
Senterpartiet imot. I Meld. St. 28 for 2015–2016, som ble behandlet
av komiteen i fjor, gjorde flertallet det klart at kvalitetsvurderingssystemet
skulle bygge på skolens brede kunnskapssyn, bygge tillit til lærerne
og legge til rette for økt profesjonelt handlingsrom. Regjeringa
ble bedt om å foreta en gjennomgang for å sikre at kvalitetsvurderingssystemet
ivaretar dette. I stedet for å følge opp dette og endre velger regjeringa
nærmest å gå i motsatt retning. Tilsvarende system er blitt sterkt
kritisert i andre land, der det også er blitt brukt til å verdsette
lærernes lønn. Det er en farlig vei å gå. Jeg skjønner godt at de
som jobber med å lage slike kontrollsystemer, vil forsvare sin jobb,
men det er utrolig at ikke flere ser utfordringene med det voksende
byråkratiet, og stiller spørsmål ved kontrollen og ressursbruken.
Selvsagt skal skoler som trenger
det, få hjelp til å bli bedre. Fylkesmannen vet allerede i dag hvilke
skoler og kommuner som har behov for oppfølging, men her kan årsakene
være mange, også at en sliter med å få faglærte lærere. Det er som
kjent flere ikke-kvalifiserte som jobber i skolen i dag, enn det
var før denne regjeringa overtok.
Kompetanse i utdanningssektoren
har vært et gjentakende tema i denne perioden, og jeg tror ikke
det er nødvendig å gjenta det Senterpartiet mener, verken om lærerutdanning,
kompetansekrav med tilbakevirkende kraft for lærerne eller karakterkrav
for opptak til lærerhøyskolene.
Presidenten: Ønsker
representanten Tingelstad Wøien å ta opp forslagene?
Anne Tingelstad Wøien (Sp) [19:42:46]: Jeg tar opp de forslagene
vi har sammen med andre, og det vi har alene.
Presidenten: Representanten
Anne Tingelstad Wøien har tatt opp de forslagene hun refererte til.
Iselin Nybø (V) [19:43:03]: En god skole er viktig både for
den enkelte og for at vi skal ha et godt samfunn. Gjennom en god
utdanning legger vi til rette for at alle kan forfølge sine drømmer
og evner og lage et godt liv for seg selv. Det er også gjennom utdanningssystemet
vi legger til rette for at de store samfunnsutfordringene kan løses.
Det er ikke lenge siden vi hadde
Venstres Dokument 8-forslag om Lærerløftet 2.0 oppe til behandling
her i Stortinget. Men også i denne saken handler mye om læreren.
Det er læreren som er skolens viktigste ressurs. Vi står overfor
betydelige utfordringer framover for å sikre at nok studenter ønsker
å ta lærerutdanning, at vi klarer å fylle klasserommene med kompetente
lærere, og at vi klarer å holde lærerne i skolen så lenge som mulig.
Barneombudet hadde for en tid tilbake
en gjennomgang av spesialundervisningen. Dessverre viser det seg at
den ikke er så god som vi både hadde håpet og hadde grunn til å
forvente. Etter hva jeg har forstått av Barneombudets gjennomgang,
er hovedproblemet at kvaliteten er for dårlig. I altfor mange tilfeller
stilles det ikke krav til hva elevene skal klare å tilegne seg av
kunnskaper og ferdigheter. Det blir for mange alternative opplegg.
I tillegg utføres undervisningen altfor ofte av personer uten relevant
utdanning. Det viser seg nemlig, ikke overraskende, at spesialundervisning
er som annen undervisning – det er læreren som er nøkkelen.
Men tidlig innsats handler ikke
bare om spesialundervisning. Det handler om at hver enkelt elev
skal få hjelp til det de sliter med, på et så tidlig tidspunkt som mulig.
Det å starte i grunnskolen er egentlig altfor sent. En PPU-leder
fortalte meg en gang at hvis man har to unger som begynner i 1.
klasse og den ene kan dobbelt så mange ord og begreper som den andre,
så kommer han som kan færrest ord og begreper, aldri til å ta igjen
han som kan flest begreper og ord. Tvert imot er det han som kan
mest når han begynner i 1. klasse, som kommer til å dra fra. Det
sier noe om hvor viktig det er å komme i gang tidlig. Og det sier
noe om hvor viktig den læringen som skjer i barnehagen, ikke minst
som språkarena, er. Derfor er jeg glad for at vi i denne perioden
har satset på bl.a. gratis kjernetid og derfor sørget for at det
ikke er foreldrenes økonomi som holder barn utenfor denne viktige læringsarenaen.
Så vil jeg gjerne slå et slag for
skolebibliotekene. Veldig ofte blir disse glemt litt. Ikke vet jeg
om det er fordi skolebibliotekenes nytte trekkes i tvil, eller om
det rett og slett er fordi de er en så naturlig del av skolehverdagen
at de glemmes litt. I Venstre mener vi uansett at skolebibliotekene
er en unik arena både for læring og for å finne glede i læring.
I den nye teknologiske hverdagen spiller skolebibliotekene også
en viktig rolle i formidlingen av kildekritikk og bruken av teknologi.
Venstre mener det derfor kan være både viktig og nyttig med en melding
om skolebibliotekenes og universitetsbibliotekenes rolle i utdanningene,
og vi håper at dette forslaget får flertall i Stortinget i dag.
De praktisk-estetiske fagene er
viktige. Vi skal utdanne hele mennesker, og en variasjon i fag er
helt avgjørende. Venstre mener at det ikke skal være noen grunn
til å stille lavere krav til dem som skal undervise i disse fagene.
Derfor mener vi at på sikt må også de som skal undervise i praktisk-estetiske
fag, ha masterutdanning. Samtidig er vi bekymret for rekrutteringen
til disse fagene. Vi mener det er grunn for departementet til å
være ekstra oppmerksom på dette og vurdere hvorvidt unntaket fra
master for å bli tatt opp til PPU-utdanningen må utvides for en
lengre periode. En slik vurdering mener vi må tas i samråd med sektoren.
Venstre er opptatt av at alle unger
skal få gå på en god skole. De fleste kommunene og fylkeskommunene
er gode skoleeiere som jobber til det beste for sine elever, men
vi er enig med regjeringen i at det likevel er behov for å følge
opp de kommunene som over tid ikke klarer å holde et godt nok nivå.
For at dette ikke bare skal bli en rangering i avisene over hvilke
skoler som er dårlige, og hvilke som er gode, mener vi det er viktig
å se litt mer helhetlig på hva som skal vurderes når vi snakker
om kvalitet. Det bør også kunne være noe mer skjønnsutøvelse knyttet
til det, og vi mener at det også kan gjøre oppfølgingen mer målrettet.
I merknadene nevnes forslag til kriterier som kan innlemmes, men
jeg vil understreke at det er viktig med en faglig vurdering av
hva som er hensiktsmessig. Vi kan ikke risikere at indikatorene medfører
at en for stor andel skoler blir fulgt opp. Dette skal være et tilbud
til dem som sliter mest.
Audun Lysbakken (SV) [19:48:22]: Debatten om framtidsskolen
har de siste par årene i stadig større grad blitt preget av ny retning
og nye toner, men det skyldes i liten grad regjeringen. Det skyldes
i stedet ikke minst de anbefalingene som kom fra ekspertutvalget
ledet av Sten Ludvigsen – det såkalte Ludvigsen-utvalget – om at skolen
må bli bedre på å ivareta et bredt kunnskapssyn, at læreplanene
må ha færre mål, og at det må bli mer tid og rom for dybdelæring,
kreativitet og livsmestring i norsk skole.
Til tross for at Stortinget i stor
grad tilsluttet seg rådene fra Ludvigsen-utvalget om hvordan framtidens
skole bør se ut, har regjeringen i liten grad fulgt det opp i denne
meldingen. Tvert imot mener jeg at meldingen og regjeringen på avgjørende
områder tar skolen i feil retning. Med noen av forslagene i denne
meldingen forsterker regjeringen en målstyring som bygger på kontroll
og rangering, som fører til ytterligere innsnevring av kunnskapssynet
i skolen, og som vil bygge opp under en ytterligere teoretisering
og ensretting av undervisningen, noe som evalueringen av Kunnskapsløftet
har avdekket.
Et barn forbereder seg ikke på
framtiden gjennom å kunne ramse opp flest mulig innlærte svar på
kortest mulig tid. I stedet trengs mer dybdelæring, sånn at elevene
kan forstå kjernen i fagene, se sammenhenger på tvers av fag, og
lære seg hvordan man selv kan finne og gjøre bruk av ny kunnskap.
I framtidsskolen må det tas i bruk praktisk variert og aktiv læring
i større grad enn i dag, og det må være plass til kreativitet og
kultur. Derfor er det viktigste for framtidsskolen:
flere
lærere, så det blir mer tid til hver enkelt elev
en
tillitsreform i skolen, så det blir mindre unødvendig målstyring,
kontroll, rangering og testing
tid
og rom i skolen til en mer praktisk og variert skoledag, noe som
er grunnen til at SV foreslår et tidsbytte i grunnskolen der vi
skal ta tid fra skolefritidsordningen og hjemmeleksene og skape
en litt lengre dag i grunnskolen – heldagsskolen – som nettopp kan
gi grunnlag for en mer praktisk og variert skoledag
Økt lærertetthet vil gi skolene
bedre mulighet for å lykkes med å gi tidlig innsats. Det vil gi
lærerne bedre mulighet for å skape en mer praktisk og variert skoledag for
alle.
SV har ved flere anledninger fremmet
forslag om at det nasjonale kvalitetsvurderingssystemet må endres. Det
er en sentral del av vårt forslag om en tillitsreform i skolen,
og det er i tråd med de anbefalingene som kom fra Ludvigsen-utvalget.
Vi vil derfor nok en gang be regjeringen i samarbeid med sektoren
om å gjøre noe med kvalitetsvurderingssystemet. Men i denne meldingen foreslår
regjeringen i stedet en oppfølgingsordning, der kommuner med svake
skoleresultater over tid får tilbud om bistand fra veilederkorpset.
Bistand fra veilederkorpset er
vi sterkt for, men for å identifisere kommunene som trenger bistand,
har departementet gått inn for å utvikle et såkalt indikatorsett som
definerer en nedre grense for kvalitet. Det er sterk bekymring i
sektoren for hva dette vil bety, at for sterk vektlegging av testresultater,
brukerundersøkelser og andre kvantifiserbare resultater vil bli
enda et bidrag til innsnevring av skolens brede samfunnsoppdrag
og ikke minst en for enkel forståelse av kvalitet.
Nok en gang ser vi det som har
blitt et kjennetegn ved denne regjeringen på kunnskapsområdet: Den
lytter ikke til fagfolk, og den lytter spesielt ikke til lærerne.
Vi mener Fylkesmannen og utdanningsmyndighetene har den informasjonen
som må til for å identifisere kommuner og skoler som sliter. Derfor
mener vi det ikke er behov for en såkalt nasjonal nedre grense basert
på et snevert indikatorsett.
Siden det ser ut som flertallet
likevel vil støtte at det skal fastsettes en sånn nedre grense,
kommer SV sekundært til å stemme for forslaget fra Arbeiderpartiet,
Kristelig Folkeparti og Venstre om at den i så tilfelle må ta utgangspunkt
i et bredere sett med indikatorer. Indikatorer for både struktur,
prosess og resultatkvalitet bør i tilfelle inngå. Det gjør vi i
håp om at vi med det kan bidra til flertall for dette.
Jeg kommer tilbake til et par andre
punkt som er viktige for SV i forbindelse med meldingen.
Statsråd Torbjørn Røe Isaksen [19:53:27]: Formålsparagrafen
som Stortinget sluttet seg til for noen år siden, setter noen veldig
ambisiøse mål for den norske skolen. Skolen skal åpne fremtiden
og verden for elevene. Elevene skal utvikle kunnskaper og ferdigheter
som gjør dem i stand til å mestre livet sitt og til å delta i arbeids-
og samfunnsliv. Skolen skal møte elevene med tillit, respekt og
krav og gi dem utfordringer som fremmer dannelse og lærelyst.
Det å strekke seg mot de målene
er ikke ansvaret til lærerne, rektorene eller andre som jobber i
skolen, alene. Det er også vårt ansvar – som folkevalgte. Det er
vi som har mulighet til å gjøre disse visjonene til realitet. Like
viktig er det at vi er klar over at den norske skolen heller ikke
bør detaljstyres av storting eller regjering til å nå disse målene.
Vår jobb som politikere er å legge til rette for at skolen kan løse
oppgaven med å gi alle barn og unge god læring, mer kunnskap og
en god skolehverdag. Det er nettopp det lærelystmeldingen handler
om – om å legge til rette for kvalitetsutvikling i skolen tilpasset
lokale behov.
Samtidig stiller vi også noen helt
klare krav av hensyn til eleven fordi det alltid skal veie tyngst
– uavhengig av demografi, geografi eller økonomi. Vi kan ikke ha
en situasjon hvor det er så avhengig av hvor du bor, hva slags kvalitet
og læring du får i skolen.
Jeg har lyst til å starte med noe
som er overraskende lite omtalt i innstillingen, nemlig et stort
grep som skifter hvordan nasjonale myndigheter bidrar til kvalitetsheving
i skolen. I dette arbeidet bygger vi videre på både Kunnskapsløftet
fra Bondevik II-regjeringen, Kristin Clemet og Høyre, og Lærerløftet
fra denne perioden. Med Kunnskapsløftet ble mer ansvar flyttet fra
staten og over til kommunene. Regjeringens store satsing på bl.a. videreutdanning
av lærere og fordypningskrav legger et godt grunnlag for at kommunene
skal kunne ivareta sitt ansvar overfor elevene. Nå tar vi det neste
naturlige steget, nemlig å bruke mer av de midlene som staten bruker
for å utvikle skolen, gjennom kommunene. Vi vil at tiltakene for
å utvikle skolene skal skje der de faktisk brukes. Staten kan legge
rammene, men det er den lokale analysen av hva det er behov for,
som skal bestemme hvordan tiltak skal se ut. I 2017 vil kommunene
dermed få overført 100 mill. kr som skal brukes til å utvikle kvaliteten
lokalt. På sikt vil staten støtte opp lokal skoleutvikling med opp
mot en halv milliard i året. I tillegg lager vi en ordning som gir
oss mer forskningsbasert kunnskap om hva som faktisk virker i skolen,
slik at man slipper å høre på politikere som slår forskningsresultater
i hodene på hverandre.
Dette gir store muligheter. Samtidig
legger vi også inn en sikkerhetsventil, når vi sier at vi vil ha
tettere oppfølging av kommuner som av ulike årsaker trenger støtte og
veiledning for å kunne drive skolene sine på en bedre måte. Denne
store omleggingen har fått mye støtte. Samtidig er det mange som
også sier at det kommer til å ta tid å bygge opp gode samarbeidsrelasjoner
lokalt, og det må vi ta høyde for.
Denne meldingen markerer også en
videreføring og en forsterket tidlig innsats. 10 000 elever går
ut hvert år med så svake ferdigheter i matematikk og lesing at de kan
få problemer med videre utdanning og arbeid. Problemet er ikke alltid
lovverket, men det er fortsatt slik at for mange steder er det en
vent-og-se-holdning. Det er for mange elever som strever faglig
og sosialt, og som ikke får hjelp tidlig nok. Derfor trenger vi
økonomiske incentiver. Vi trenger lovendringer, som regjeringen foreslår,
og vi trenger også en ny lærerutdanning med flere begynnereksperter
som sendes ut i skolen.
Jeg har også lyst til å si noe
om kvalitetsvurderingssystemet. Jeg forstår ikke hvorfor noen ønsker
å fremstille det som et mål- og resultatstyringssystem. Opplæring
i skolen er i Norge preget av et bredt kunnskapssyn. Det er et stort
profesjonelt handlingsrom. Kvalitetsvurderingssystemet er der først
og fremst for å være et verktøy for de profesjonelle fellesskapene.
Det vi har gjort, er å legge frem dette systemet i sin fulle bredde,
og det er for at Stortinget skal kunne ta noen klare valg, ikke
bare komme med vage bestillinger til regjeringen, men hvis man ønsker
noe bort, vær så ærlig og si hva det er man ønsker bort. Noen er
tydelige. Sosialistisk Venstreparti ønsker å avskaffe nasjonale
prøver for alle, Senterpartiet ønsker å ta oss ut av de store internasjonale
skoleundersøkelsene, men det er det ikke flertall for.
Når det gjelder indikatorene, vil
jeg først si at dette ikke bare er snevre indikatorer som måler
basert på noen nasjonale prøver. Jeg er gjerne også med på en diskusjon
om det er andre indikatorer som enda bedre uttrykker skolens samlede
kvalitet, men det er noen ting vi er nødt til å tenke på. For det
første burde det være indikatorer som er like for alle, det vil
si til en viss grad standardiserte. Det vil si at f.eks. karaktersnitt
kan være litt vanskelig, hvis man skal gå ned på det enkelte fag,
selv om vi også bruker grunnskolepoeng. Det andre er at det bør
være output- og ikke input-faktorer, for det er ikke slik at vi
har lyst til å ende opp med å gi ekstra statlige støttetiltak til
Oslo, som kanskje bruker mindre per elev, men som også har ganske
gode resultater.
Presidenten: Det
blir replikkordskifte.
Christian Tynning Bjørnø (A) [19:58:46]: Statsråden var på
slutten av innlegget sitt litt inne på at regjeringen har fått mye
kritikk for forslaget om å definere en nedre grense for skolekvalitet
basert på et smalt sett med kriterier. Det er et smalt sett med
kriterier når det er snevret inn til noen nasjonale prøver og bitte
lite grann av Elevundersøkelsen. Heldigvis er den politiske motstanden
stor mot dette i Stortinget.
Arbeiderpartiet vil ha et oppfølgingssystem
basert på et bredere sett med kriterier. Vi vil ha et system der
man samler mer kunnskap, slik at skoler og kommuner som trenger
det, kan få enda bedre hjelp enn det regjeringen legger opp til.
Regjeringspartiene er ikke enig i dette, og det forundrer meg. Hvordan
kan en kunnskapsminister være uenig i at man må bruke mest mulig
kunnskap når man skal hjelpe skolene til å bli bedre?
Statsråd Torbjørn Røe Isaksen [19:59:37]: Vi må bruke mest
mulig kunnskap, men la meg bare først si at dette er ikke så snevert
som representanten vil ha det til, for det innbefatter altså grunnskolepoeng,
nasjonale prøver i forskjellige ferdigheter, mobbing, støtte fra
lærerne og motivasjon. Det er ganske bredt, og det fanger ganske
mye av skolens virksomhet. Men mest mulig kunnskap bør ikke innebære
at vi skal pålegge kommunene eller skolene flere måleindikatorer.
Det tror jeg man i denne salen er enige om. Vi ønsker ikke at skolene
skal begynne å fylle ut nye skjemaer, ha nye registreringer, nye
tester og nye målinger fordi det skal inn i en nasjonal minstestandard.
Med andre ord burde vi basere oss på informasjonen vi har tilgjengelig
fra før.
Det andre jeg mener er viktig,
er at vi først og fremst burde være opptatt av hva som kommer ut
– ikke av hva vi putter inn. Det vil si at ressurser og sånt kanskje
er mindre interessant i denne sammenheng. Vi er opptatt av hvordan
elevene har det, og hva de lærer.
Så er jeg mer enn gjerne med på
å ta den utfordringen som Stortinget gir med å finne enda flere
indikatorer, men mitt utgangspunkt er at det ikke skal føre til
mer byråkratisering i skolen.
Christian Tynning Bjørnø (A) [20:00:42]: Det er Arbeiderpartiets
utgangspunkt også, så vi takker for at statsråden er positiv til
å se på et bredere indikatorsett. Men hvis vi virkelig skal lykkes
i kampen for å sikre tidlig innsats, må vi ha flere lærere i skolen.
Derfor er flertallet i denne salen for en norm for lærertetthet.
Uansett utforming er alle tydelig på behovet for flere lærere.
I VG gjentar statsråden det vi
har hørt til det kjedsommelige før, at bedre lærere er viktigere
enn flere lærere – som om det var noen motsetning i det. La det
være helt klart: Arbeiderpartiet ønsker begge deler. Kan statsråden
i periodens siste utdanningsdebatt svare klart: Vil Høyre, eller
vil Høyre ikke, ha flere lærere per elev i den norske skolen? Det
er et ja/nei-spørsmål. Kjenner jeg statsråden rett, er han nok mest
opptatt av Arbeiderpartiets politikk, og den er ganske klar: Vi
vil ha flere. Men hva vil Høyre?
Olemic Thommessen hadde
her gjeninntatt presidentplassen.
Statsråd Torbjørn Røe Isaksen [20:01:40]: Høyre og regjeringen
vil ha flere lærere i skolen. Det skulle bare mangle. Når vi nå
f.eks. innfører tidenes største rekrutteringspakke, er ikke det
fordi vi ikke ønsker flere lærere i skolen. Når vi har blitt enig
med Kristelig Folkeparti og Venstre om 1,3 mrd. kr mer øremerket
flere lærere på 1.–4. trinn, er ikke det fordi vi ønsker færre lærere
i skolen. Vi ønsker flere lærere i skolen. Når vi også er opptatt
av slikt som videreutdanning, masterutdanning, bedre praksis, bedre
veiledningsordning og har fulgt opp alt dette, er det fordi vi vet
at gode – som er ordet jeg bruker – lærere er enda viktigere enn
bare flere lærere.
Så må jeg, siden representanten
antok at jeg skulle gjøre det, avlegge Arbeiderpartiet en visitt.
Arbeiderpartiet brukte åtte år i regjering på å slåss mot en nasjonal lærernorm.
Nå har de til slutt kommet til at de er for, men de er for en norm
som ingen er fornøyd med, og som Arbeiderpartiet ikke engang kan
si hva er. At Arbeiderpartiet før valg ikke klarer å konkretisere
sitt aller viktigste valgløfte, er oppsiktsvekkende.
Anne Tingelstad Wøien (Sp) [20:02:49]: Jeg må bare si at
i stedet for å fokusere på den nedre grensa for kvalitet, hadde
det vært en idé å sørge for at vi har nok kvalifiserte lærere i
skolen. Da tror jeg kanskje vi hadde sluppet disse nye systemene.
Jeg har lyst til å spørre om statsråden
leste om «Alexander» på NRK nylig – og jeg vil ikke bare ha et ja-
eller nei-svar, for jeg må jo følge opp videre her nå. Det handlet
om tidlig innsats eller mangel på sådan, og at «Alexander», som
gikk på skole i Norge, ikke fant seg til rette, ikke greide å gjennomføre
skolen, men kom til Finland og fikk oppleve hvordan de legger til
rette, både med skolepsykologer og med tidlig innsats og individuell oppfølging
av ham som gutt. Vi har foreslått at tidlig innsats ikke skal være
lovfestet kun for 1.–4. trinn. Jeg lurer på hvorfor regjeringa er
så bestemt på at det kun er 1.–4. trinn som skal få denne tidlige
innsatsen, når vi vet at dette gjelder for elever i hele skoleløpet.
Statsråd Torbjørn Røe Isaksen [20:03:48]: Det er et godt
spørsmål. Da er det viktig å si at tilpasset opplæring gjelder hele
skoleløpet. Det gjelder enten man er i 1. klasse, 5. klasse eller
10. klasse eller gjennom videregående skole. Så vidt jeg husker,
dreide denne saken seg om «Alexander» som i utgangspunktet også
var en ganske flink elev, som hadde stort potensial. Der har regjeringen
gjort det som viser seg å være nybrottsarbeid, gjennom Jøsendalutvalget,
som så nettopp på høyt presterende elever. En del av dette følges
opp allerede i denne stortingsmeldingen.
Men grunnen til at vi ønsker denne
forsterkede plikten som tidlig innsats, er at det grunnlaget som
legges de første årene, er så avgjørende. Da er det rett og slett
sånn at når det er for mye vente-og-se-holdning i skolen, må vi
virkelig trykke til for å endre den mentaliteten som en del steder
dessverre er der – også hos kommunepolitikerne: at man sier seg
tilfreds med at barn ikke blir fulgt opp og dermed går ut av skolen
uten f.eks. å kunne lese og skrive skikkelig.
Anne Tingelstad Wøien (Sp) [20:04:55]: Nå vet jeg ikke om
«Alexander» var høyt presterende, men han var iallfall bedre enn
moren sin i hoderegning. Men han hadde bl.a. ADHD, og jeg ser ikke
at det er noen veldig stor forskjell på dette med tidlig innsats
og tilpasset opplæring – det er en side av samme sak. Hvis du skal ha
tidlig innsats for noen som f.eks. strever med noe innenfor lesing,
vil den tidlige innsatsen som kommer inn der, være den tilpassede
læringen som den eleven får. Derfor synes jeg det er litt skuffende
at regjeringa legger opp til at det kun skal gjelde 1.–4. trinn.
Jeg har lurt på: Har det noen økonomisk betydning? Er det derfor
det er sånn? Jeg skjønner ikke hvorfor det er begrenset til 1.–4. trinn,
for jeg synes det er veldig synd for de barna som går i skolen i
dag, som kunne hatt nytte av dette.
Når det gjelder det som statsråden
var inne på til slutt, om hva vi ville ta ut da vi gikk til kamp
mot mål og resultater, er Senterpartiet for å ta ut både PISA, nasjonale
prøver og … (presidenten avbryter).
Presidenten: Da
er tiden ute, og representanten må komme til spørsmålet.
Anne Tingelstad Wøien (Sp) [20:06:02]: Jeg hadde ikke noe
spørsmål.
Statsråd Torbjørn Røe Isaksen [20:06:03]: Jeg har oppfattet
Senterpartiet som veldig klare og tydelige på hva de ønsker å ta
ut, og også Sosialistisk Venstreparti. Så kan vi være uenige om
det.
Tilpasset opplæring må gjelde i
hele skoleløpet. Det er en generell plikt som hele opplæringen skal
bygge på. Men dette er en plikt som vi innfører ikke bare for å
ha den i loven fordi det er fint, men for at det skal føre til praksisendring
i skolene. Det er noe helt konkret vi ønsker å oppnå. Vi detaljstyrer
riktignok ikke akkurat hvordan kommunene skal gjøre det, men vi
skisserer at en naturlig måte å gjøre det på vil være f.eks. intensivopplæring
for de elevene som henger etter, tidlig.
Jeg forstår argumentet om hvorvidt
det da betyr at en elev i 10. klasse ikke vil få den samme forsterkede
plikten – ja, det betyr det. Men det betyr ikke at den eleven ikke
har rett på tilpasset opplæring. Det betyr at denne plikten, denne
forsterkningen, er vi først og fremst opptatt av at tidlig skal
fange opp de barna som bærer med seg et handikap resten av skolegangen.
Iselin Nybø (V) [20:07:21]: Statsråden sa i sitt innlegg
at dessverre er det altfor mange som går gjennom skolen uten egentlig
å kunne det de skal kunne.
Komiteen har i sine merknader vært
opptatt av dette med spesialundervisning. Dessverre er det slik
at bruken av den ser ut til å øke utover i skoleløpet, at vi bruker
den mer i ungdomsskolen og mindre i barneskolen, og at det er et
generelt ønske om å snu dette – at man kan sette i verk tiltak tidlig,
i håp om at man ikke skal måtte trenge så mye hjelp senere i løpet.
Det er fornuftig, også rent logisk.
Samtidig vet vi at det fortsatt
kommer til å være behov for spesialundervisning. Da Barneombudet
hadde sin gjennomgang, viste den at spesialundervisningen i stor
grad blir gitt av ufaglærte. Det er mye pølser, kos og alternativt
opplegg – og altfor få faglige krav til elever som har potensial
til å kunne strekke seg. Mitt spørsmål til statsråden er: Hva tenker
han vi kan gjøre med spesialundervisningen for at de elevene som
trenger det, får et godt tilbud?
Statsråd Torbjørn Røe Isaksen [20:08:30]: Rapporten fra Barneombudet
bekreftet det jeg mener vi har visst lenge – og hatt tall på lenge
– nemlig at det er all grunn til å tro at mye av spesialundervisningen
i Norge er altfor, altfor dårlig. Den er i en situasjon hvor det
på den ene siden kan være for mange som får den, for en del elever
ville kanskje hatt bedre utbytte av å være i en vanlig klasse istedenfor
å få spesialundervisning. På den andre siden har man foreldre som
må slåss for i det hele tatt å få tilretteleggingen. Én av de tingene
som Barneombudet dessverre også bekrefter, er at det ofte bunner i
en lav forventning til eleven.
Dette med spesialpedagogisk kompetanse
er jeg helt enig i, det har også regjeringen foreslått. Men så ser
jeg at Stortinget snakker om relevant faglig utdanning – det er mulig
at det er i en senere sak – og jeg er litt usikker på hva det er.
Jeg tror vi bør være enige om at
gullstandarden for undervisning, også for spesialundervisning, burde
være at det er en pedagog – en lærer eller en spesialpedagog – som
har undervisningen. Jeg tror det tar mye lengre tid før vi kommer
dit.
Audun Lysbakken (SV) [20:09:43]: I en kronikk i VG i dag
tar statsråden nok en gang til orde mot økt lærertetthet som virkemiddel
for økt kvalitet i skolen, men snakker varmt om det han kaller økt
kvalitet på lærerne, om jeg husker ordbruken rett.
Da lurer jeg på følgende: Under
denne regjeringen har andelen ufaglærte som underviser i norske
klasserom, økt kraftig. Det må være en fallitterklæring for en statsråd
som er så tydelig på at kvaliteten på lærerne er viktig. Hvordan
vil statsråden beskrive sin egen regjerings resultater, når vi etter
fire år har en betydelig større andel enn før som ikke er kvalifisert
til å undervise i norske klasserom, men som likevel gjør det?
Statsråd Torbjørn Røe Isaksen [20:10:38]: Jeg er soleklar
på at standarden i norsk skole skal være at undervisningstimer holdes
av en kvalifisert lærer, med fordypning i faget. Så kan det være
noe vikarbehov osv., men det at man har ikke-kvalifiserte lærere
som over lengre tid i aller verste fall ansettes for å spare på
kommunebudsjettet, er ikke greit.
Løsningen på det er å sikre bedre
rekruttering, særlig til de landsdelene som er spesielt rammet,
f.eks. i nord. Så må det legges til at det kan være noe med spørsmålsstillingen,
og det kan også være at vikarbehovet som skapes av den massive satsingen
– tredoblingen av videreutdanningen – som denne regjeringen har
stått for, dessverre også har økt noe, men det vet vi ikke helt
ennå.
Mitt poeng var – det er derfor
jeg i VG bruker ordene «Gode lærere er viktigere enn» flere «lærere»,
og at det ikke automatisk gir noen bedring – at gitt at vi må prioritere,
mener jeg masterutdanning, videreutdanning, bedre praksis, bedre
veiledningsordninger, alt dette, er enda viktigere enn bare en automatisk
økning i antall lærere på grunn av en norm.
Presidenten: Replikkordskiftet
er omme.
De talere som heretter får ordet,
har en taletid på inntil 3 minutter.
Anders Tyvand (KrF) [20:11:54]: Jeg synes representanten
Asheim sa det veldig godt: Det kan ikke være hvor mor eller far
velger å kjøpe hus, som avgjør hvor store sjanser man har for å
lykkes på skolen. Det kan heller ikke være sånn at det er hvor mor
og far velger å kjøpe hus, som avgjør om man får en lærer som har
tid til å hjelpe seg eller ikke. Men dette er situasjonen i dag –
så lenge vi ikke har klare regler for hvor mange elever hver enkelt
lærer kan ha ansvar for.
Vi trenger flere lærere i skolen,
ikke bare for å gi lærerne mer tid til hver elev, men også for å
sørge for at alle elever får møte en kompetent lærer i klasserommet.
I dag er bruken av ufaglært arbeidskraft i skolen høyere enn noen
gang, men det kan bli enda verre, for samtidig som hundrevis av
studenter ikke kommer inn på lærerutdanningen, står hundrevis av
studieplasser tomme. Det vil føre til at vi kommer til å gå glipp
av mange gode lærerstudenter framover. Dette handler om firerkravet
i matematikk.
I går fikk jeg et spørsmål fra
representanten Asheim om jeg ville senket karakterkravet til medisinstudiet hvis
det var sånn at man ikke klarte å fylle opp plassene med kvalifiserte
studenter. Etter å ha tenkt meg om, ville jeg mye heller velge å
bli operert av en utdannet lege som kanskje hadde en dårlig tyskkarakter
fra videregående, enn å bli operert av en ufaglært. Men regjeringen legger
altså opp til at det er bedre at barna våre lærer å lese og skrive
av en ufaglært, enn av en utdannet lærer som har en dårlig karakter
i matte fra videregående. Dette er en ufornuftig politikk. Dette
kommer til å forsterke lærermangelen framover. Det gjør også avskiltingen
av erfarne lærere som følge av at regjeringen har skjerpet kompetansekravene
for dem som allerede er ferdig utdannet og har jobbet i skolen i
mange år.
Jeg vil advare regjeringen og kunnskapsministeren mot
å la det gå prestisje i disse sakene. Intensjonen har kanskje vært
god, men konsekvensene kan bli alvorlige. Det hjelper ikke om regjeringen
innfører rettigheter og plikter, hvis vi ikke har lærere nok til
å gi barna våre god undervisning.
Norunn Tveiten Benestad (H) [20:14:39]: Vi ønsker alle at
elevene våre skal få gå på verdens beste skole. Når foreldrene sender
seksåringene sine på skolen, skal de være trygge på at barna blir
tatt vare på av faglig sterke lærere, og at de har det godt på skolen.
Høyre og regjeringas mål er at elevene skal lære mer på skolen.
Vi har en god skole, men den kan fortsatt bli bedre.
Tidlig innsats er en av hovedsatsingene
i denne meldinga, og det støtter jeg helhjertet opp om. Gleden ved
å knekke lesekoden eller mestre matematikkoppgavene må alle elever
få oppleve. Noen elever har behov for litt ekstra hjelp for lykkes,
og de må få den hjelpen de trenger. Et av de viktigste tiltakene
i meldinga er som vi har hørt, at regjeringa vil gi kommunene plikt
til å gi intensiv opplæring til elevene på første til fjerde trinn,
til dem som henger etter i lesing, skriving eller regning. Det skal være
et lavterskeltilbud, og veien til hjelpen skal være kort. Denne
intensivopplæringen skal ikke kreve noen sakkyndig vurdering eller
omfattende saksbehandling, det er den enkelte elev det gjelder.
Jeg har også merket meg at det
har vært litt debatt i komiteen, og også her i kveld, om regjeringas
forslag om den nedre grense for skolekvalitet. Men det lokale skoleeierskapet
står sterkt i Norge, og sånn skal det fortsatt være. Det er opp
til skoleeierne og skolene å bestemme hvordan elevene deres skal
lære det de skal. Men det betyr ikke at nasjonale utdanningsmyndigheter
ikke skal ha forventninger til kommunene og fylkene, og at vi ikke
skal følge med på hvordan utviklingen lokalt er. Vi vet alle at
det er noen skoleeiere som har behov for ekstra oppfølging, slik
at elevene får den skolegangen de skal ha. Jeg mener det er riktig
av oss å lage et system for det.
Den nedre grensen for skolekvalitet
skal nettopp basere seg på et sammensatt og bredt sett av indikatorer, det
bekrefter også kunnskapsministeren her. Mitt håp er selvfølgelig
at ingen kommuner havner under grensen, i alle fall ikke over lengre
tid.
Meldinga vi behandler, heter Lærelyst.
Det er et godt navn. Å lære og å mestre noe gir mersmak. Seksåringene som
etter sommeren begynner på skolen, har lyst til å lære. Vi må sørge
for at de møter en skole som tar vare på det, og som utvikler lærelysten
til de står med vitnemålet i hånda om 13 år. Det er utfordringen
vår.
Anne Tingelstad Wøien (Sp) [20:17:31]: Bare kort om noen
av sakene som Senterpartiet har vært spesielt opptatt av i denne
innstillinga: Det gjelder spesielt usikkerheten som er skapt om
opptak til PPU for kunst- og håndverksfagene.
I dag er det unntak fra master
for å bli tatt opp til PPU. Men i høringsbrevet fra departementet
reises det usikkerhet om hva dette unntaket egentlig betyr. Statsråden har
sagt at det skal være unntak, og i departementets høringsbrev skrives
det at det er en forutsetning at de som tas opp, skal være skapende
eller utøvende. I de fleste tilfeller vil også studenter med bachelor
i kunst og håndverksfag sies å være utøvende eller skapende. Derfor
har vi foreslått at dette skal klargjøres nå ved at Stortinget sier
at det ikke skal stilles et slikt definisjonskrav – for å skape
ro i sektoren og ikke rive grunnen under de praktisk-estetiske fagene,
som vi nå risikerer. Det var vi også litt inne på i forrige sak.
Denne klargjøringen ønsker altså Høyre, Fremskrittspartiet og Venstre
ikke å gjøre, til tross for at kunst- og håndverksfagene er de fagene
der de fleste som underviser, har til gode å ha studiepoeng.
Det er trist, og jeg er glad for
at Senterpartiet så tydelig gjennom alle disse årene har varslet
om at vi marsjerer på en vei mot en smal skole der vi mangler kompetanse
i fag som er vesentlig for å være kreative, skapende og dermed konkurransedyktige
i framtida.
Så litt om kampen mot målstyringsregimet:
Komiteen ba, som tidligere vist til, om en gjennomgang av kvalitetsvurderingssystemet,
og i kapittel 6 i meldinga forsøker regjeringa seg på en beskrivelse.
Konklusjonen er nemlig at det er bra som det er – dette til tross
for at mange av prøvene ikke er læringsfremmende. Regjeringa beskriver
selv at systemet slik det er i dag, kan føre til uønsket målforskyvning,
som igjen kan føre til en smalere skole og til at det øves for at
elever skal gjøre det godt på tester. Det skjer dessverre i stor
grad, og kobles dette til økonomiske incentiver, blir det riktig
ille. Jeg håper at statsråden vil si klart og tydelig at det ikke
skal være lov.
Denne meldinga bygger på en gjennomgang
av PISA-tall. Jeg syns det var prisverdig at representanten Asheim
refererte til PIRLS-undersøkelsen. Det betyr også at vi har andre
tall. Kunnskapen i denne meldinga er altså basert på undersøkelser
som verken er læringsfremmende eller som baserer seg på norske læreplaner.
Det er et paradoks – ikke minst når konklusjonene fra regjeringa
er at de vil ha det som det er i dag, men at kommunene og fylkeskommunene
skal få hjelp til å bli bedre til å vurdere data. Egentlig burde
de få hjelp til å få faglærte lærere.
Til slutt har vi foreslått å legge
fram en stortingsmelding om biblioteksektoren som inkluderer både
skolebibliotek og fagbibliotek. Vi vet at bibliotek sorterer under
kulturministeren, og skolebibliotek ligger under Kunnskapsdepartementet,
men vi mener at skolebibliotekenes rolle er så viktig og får så
lite oppmerksomhet at det ville være klokt om Stortinget løfter
fram denne sektoren og ser hvor viktig bøkenes verden er for språkutvikling
og også for det sosiale livet i skolen. Så jeg håper egentlig at
Kristelig Folkeparti vil slutte seg til forslaget, slik at vi kan
få en stortingsmelding der hele sektoren blir belyst.
Lill Harriet Sandaune (FrP) [20:20:47]: Læreren er skolens
viktigste ressurs for å legge til rette for et godt læringsmiljø,
som skaper læring for alle elever. Lærere med høy faglig, sosial
og pedagogisk kompetanse er avgjørende viktig for en god skole.
Vi er derfor glad for den historiske satsingen som har vært på etterutdanning
for lærere i den perioden Fremskrittspartiet har vært med i regjering,
og over innføringen av flere kompetansekrav og strengere inntakskrav
til lærerutdanningene. Dette er tiltak som bidrar til økt kvalitet
og status, og til at flere fullfører en påbegynt lærerutdanning,
og som ikke minst på sikt vil bidra til at flere elever fullfører
og består videregående opplæring.
I kvalitetsmeldingen om høyere
utdanning understreket vi i Fremskrittspartiet at vi er glad for
at konkurranse som verktøy for kvalitetsforbedring vektlegges såpass
tydelig i meldingen. Vi mener at konkurranse og åpenhet om resultatene
er viktige faktorer for kvalitetsutviklingen også innenfor grunnutdanningen.
Det er avgjørende å ha kunnskap om situasjonen på den enkelte skole
for å kunne videreutvikle kvaliteten og elevenes læringsutbytte.
Fremskrittspartiet vil derfor understreke
at vi er tilhengere av nasjonale prøver og andre former for kartlegging
som gjør at den enkelte rektor, lærer og skoleeier til enhver tid
er kjent med situasjonen på den enkelte skole for å kunne sette
inn nødvendige tiltak, slik at alle elever får den hjelpen de trenger,
og lærer det de har krav på.
Fremskrittspartiet vil også understreke
viktigheten av at det er full åpenhet slik at foreldrene får tilgang
til kunnskap om skolenes kvalitet. Informasjon om resultater på
nasjonale prøver i lesing og regning, grunnskolepoeng, læringsmiljø
og andelen elever som oppgir at de blir mobbet eller holdt utenfor,
må være allment tilgjengelig. Fremskrittspartiet vil advare mot
en utvikling der man sakte, men sikkert går tilbake til en skole
der man ikke kartlegger læringsutbyttet, og der det ikke er åpenhet
om resultatene i skolen.
For at elevene skal lykkes på skolen,
er det viktig med dyktige skoleledere og et velfungerende profesjonsfellesskap,
slik at lærerne kan utvikle undervisningspraksisen gjennom hele
yrkeskarrieren. Ingenting kan erstatte lærerens kompetanse og kontakten
med den enkelte elev. Lærere som er faglig trygge, er også mindre
bundet til faste opplegg og metoder. De kan variere og videreutvikle
undervisningen og gi krevende oppgaver og utfordre elevene til abstrakt
tenkning.
For å sikre en skole der elevene
lærer mer vil Fremskrittspartiet fortsette satsingen på videreutdanning
av lærere. Lærerløftet med sine tiltak og satsinger gir kvalitet,
noe som etter vårt syn er viktigere enn kvantitet. Norske elever
fortjener en best mulig skole. Det får de med Fremskrittspartiet
og Høyre ved roret.
Audun Lysbakken (SV) [20:23:56]: Jeg ønsker å nevne et spørsmål
til, i tillegg til det jeg tok opp i mitt hovedinnlegg. For når
regjeringen ivrer etter å styrke opplæringen og styrke elevenes
grunnleggende ferdigheter i lesing, skriving og regning, er det
vanskelig å forstå at de samtidig har stoppet utviklingen av frivillige
karakter- og læringsstøttende prøver i grunnskolen. Det er en direkte
konsekvens av det såkalte effektiviseringskuttet, som i realiteten
var en nedprioritering av bl.a. skole og helsevesen i budsjettforliket
for 2017.
Gjennom systematisk skriveundervisning
lykkes noen skoler med å utvikle elevenes skriveferdigheter. På grunnlag
av arbeidet med og resultatene fra de nasjonale utvalgsprøvene i
skriving har Skrivesenteret ved NTNU utviklet læringsressurser som
er tilgjengelige for norske skoler for å utvikle skriveundervisningen
og styrke elevers skriveferdigheter. Det viser at nasjonale utvalgsprøver
og de frivillige karakter- og læringsstøttende prøvene i bl.a. skriving
fungerer bra som et pedagogisk vurderingsverktøy for lærerne, og
bidrar til at elevenes læringsresultater forbedres. Derfor mener
vi det er uheldig at utvalgsprøvene i skriving ikke nevnes som en
del av det nasjonale kvalitetsvurderingssystemet, og at de frivillige
karakter- og læringsstøttende prøvene ikke prioriteres.
SV mener at alle nasjonale prøver
skal være utvalgsprøver, og at kvalitetsvurderingssystemet først
og fremst skal fungere som et pedagogisk vurderingsverktøy. I stedet
ser vi altså at regjeringen prioriterer å videreutvikle et kvalitetsvurderingssystem
mer basert på kontroll og rangering.
La meg avslutningsvis få komme
med en kort refleksjon knyttet til forslaget om å lovfeste en plikt
for skolene til å sørge for at elever som henger etter, får tilbud
om intensivopplæring i lesing, skriving og regning. SV støtter det,
men jeg synes samtidig det er viktig at vi reflekterer over potensialet
for en utvikling der barn i stadig økende grad blir målt og veid
og noen ganger funnet for lette. Det representerer i verste fall
et forenklet syn på hvordan barn lærer og utvikler seg.
At 66 pst. av elevene som i dag
får spesialundervisning, får den alene eller i små grupper, er dessverre
en indikasjon på at den ordinære undervisningen i dag ikke godt
nok evner å ivareta alle. Da må ikke svaret være å lage stadig flere
spesialgrupper som fører til utenforskap, det må være å lytte til
hva elever og lærere selv sier de har behov for, nemlig flere lærere
og mer tid til hver enkelt elev, i kombinasjon med økt kompetanse,
bl.a. innen spesialpedagogikk. Vi må ikke miste av syne målet om
en inkluderende fellesskole, og kompenserende tiltak må ikke gå
på bekostning av tiltak som kan styrke det ordinære opplæringstilbudet.
Henrik Asheim (H) [20:27:10]: Det var to ting som gjorde
at jeg tegnet meg på nytt. Det ene er diskusjonen rundt kvalitetsvurderingssystemet
og de nasjonale prøvene. For det er jo slik at både SV og Senterpartiet
foreslår å gjøre om de nasjonale prøvene til utvalgsprøver, altså
litt etter samme prinsipp som PISA-undersøkelsen, bare at man da
mener at PISA-undersøkelsen kan man melde seg av, fordi den ikke
er forskningsbasert, men man ønsker å gjøre om de nasjonale prøvene
til den samme modellen som PISA-undersøkelsen er laget på. Det vil
selvfølgelig også gjøre at denne grensen for nedre skolekvalitet
vil miste en veldig viktig parameter, for hvis man gjør dette til
utvalgsprøver, vil man ikke kunne bryte ned resultatene på skolenivå.
Man vil heller ikke kunne gjøre det i mange kommuner som er mindre.
Det igjen gjør at man ikke lenger vet godt nok hvor man skal sette
inn ressursene.
Vi har havnet i en ganske spesiell
situasjon nå, for hvis det blir sånn at SV og Senterpartiet subsidiært
sikrer flertall for Arbeiderpartiet, Kristelig Folkeparti og Venstres
forslag om å beholde en nedre grense for skolekvalitet, men med
flere kriterier, altså med flere indikatorer og mer rapportering,
så betyr egentlig det at SV og Senterpartiet sikrer flertall i Stortinget
for både å bevare den nedre grensen, som statsråden foreslår, og
å pålegge Høyre–Fremskrittsparti-regjeringen å pålegge norske kommuner
og skoler å rapportere mer. Det blir jo da – vil jeg tro – stikk
i strid med det man primært ønsket, som igjen betyr at man går i
en motsatt retning av det man ville. SV har for så vidt allerede
avklart at de kommer til å sikre flertall for et forslag som pålegger
mer rapportering, men det kunne være greit å få vite om Senterpartiet
også ønsker det, som da vil bety mer byråkrati, mer rapportering
i skolen, med en grense for kvalitet som uansett blir vedtatt.
Martin Henriksen (A) [20:29:11]: Jeg måtte ha en kommentar
til regjeringspartienes framstilling av egen innsats i denne saken.
På den ene sida er det gledelig
at det kommer en melding om tidlig innsats i skolen. Det trengs.
På den andre sida kommer den så sent at det først og fremst blir
en bekreftelse på fire tapte år når det gjelder å gjennomføre tidlig
innsats. Regjeringspartiene har helt siden de kom inn i regjeringskontorene,
visst om tallene for frafall. De har vært klar over at for mange
elever får hjelp altfor sent. De har sett tallene for spesialundervisning,
som i altfor stor grad settes inn når elevene går i åttende, niende,
tiende klasse, ikke i første, andre eller tredje klasse.
Regjeringas melding og tiltakene
kommer faktisk så sent at det ikke vil få noen konsekvens for elevene
som går i skolen, før etter at regjeringas fireårsperiode er over.
For å bruke et av regjeringspartienes favorittuttrykk fra forrige
stortingsperiode: Det er for lite, for sent.
Arbeiderpartiet har foreslått å
satse på tidlig innsats flere ganger i løpet av perioden. Alle gangene
har regjeringspartiene, Høyre og Fremskrittspartiet, stemt imot. De
har stemt imot penger til tidlig innsats i de tre siste statsbudsjettene.
De har stemt mot forslaget om lese-, skrive- og regnegaranti. De
har argumentert mot Arbeiderpartiets ønske om flere lærere. De har
dratt bena etter seg når det gjelder bemanningsnorm i barnehagen. De
har argumentert mot satsing på SFO og aktivitetsskole, selv om elevene
f.eks. i første klasse bruker nesten like mye tid på SFO som de
gjør på skolen, og det er egentlig en ubrukt tid som kunne blitt
brukt til å satse på tidlig innsats.
I dag kan vi lese kunnskapsministerens
innlegg i VG om tidlig innsats. Der bruker han like mye tid på Arbeiderpartiet
som han gjør på egen politikk. Han kritiserer bl.a. Arbeiderpartiet
for forslaget om lærernorm, og sier at det ikke er sterkt nok, samtidig
som han i samme innlegg slår fast at det viktigste ikke er flere
lærere. Han snakker ut av begge munnviker samtidig.
Men det mest betegnende i innlegget
er kunnskapsministerens syn på hva som kan karakteriseres som tidlig.
I innlegget i VG skriver kunnskapsministeren: «Allerede i mars i
år la jeg frem» stortingsmeldingen om tidlig innsats. «Allerede
i mars», sier kunnskapsministeren, som har sittet i statsrådsstolen
i tre og et halvt år før han klarer å komme med en helhetlig politikk
for tidlig innsats, tre måneder før Stortinget er ferdig, og som
behandles tre måneder før stortingsvalget. «Allerede i mars» er
ikke tidlig – det er sent. Og for de tusenvis av elever som har
gått gjennom skolen disse fire årene, er det altfor sent. Vi trenger
en satsing på flere lærere, en norm for lærertetthet, lese-, skrive-
og regnegaranti, avbyråkratisering av skoledagen og et løft for
SFO og AKS. Samtlige tiltak har regjeringspartiene stemt mot eller
er mot, men dette skal Arbeiderpartiet gjennomføre i regjering.
Statsråd Torbjørn Røe Isaksen [20:32:32]: Takk for debatten.
Anne Tingelstad Wøien tar opp dette med PPU og praktisk-estetiske
fag. Det det ligger en åpning for, er at for dem som har en bachelorgrad
i utøvende og skapende kunstfag og idrettsfag, holder det med en bachelorgrad.
Men det har aldri vært snakk om at det generelt skal være en åpning
for alle praktisk-estetiske fag. Det ville i så fall bety at vi
har lavere standarder for de praktisk-estetiske fagene enn for de
andre skolefagene. Det er ikke noen oppvurdering, det ville være
en nedvurdering.
Så har vi den samme diskusjonen
en gang til om firerkrav og lærerutdanning. Bare så tallene er klare:
Antall studenter som møtte til GLU – altså grunnskolelærerutdanning
– høsten 2016, er på nivå med 2012. Jeg vil fortsatt rekruttere
flere, derfor er Kristelig Folkeparti med på bl.a. stort rekrutteringsstipend.
Det er høyere enn det var i 2010 og 2011, litt lavere enn i 2013
og 2015.
Bare så det er sagt, er det også
verdt å nevne at høsten 2016 hadde de søkerne som søkte seg til
lærerutdanningen, bedre karakterer enn søkerne tidligere år. Det
har vi grunn til å tro at vil gi bedre gjennomføring, og det er faktisk
første gangen de som ble tatt opp på GLU 1–7, hadde inntakskarakterer
over landsgjennomsnittet.
Så har representanten Lysbakken
en god påminnelse, for i spesialundervisningen snakker vi om at
segregering er et problem. Permanent nivåinndeling, som var Høyres
politikk – i hvert fall at man skulle åpne for det i større grad
– en gang på 1990-tallet, fungerer ikke. Det som derimot har god
effekt, er å ha gruppeinndeling i kortere perioder. Men jeg er helt
enig: Dette må ikke bli en ny spesialundervisningssegregering.
Når det gjelder diskusjonen om
disse indikatorene, stiller representanten Asheim et betimelig spørsmål, men
jeg må si jeg tolker stortingsflertallet veldig klart dit hen at
man ikke ønsker at dette skal bety nye rapporteringer til kommunene
eller skolene. I så fall er det greit om jeg blir korrigert på det.
Og så helt til slutt: Tidlig innsats-innsatsen
vår startet jo ikke med denne stortingsmeldingen. Dette samler jo opp
tiltak som er lagt frem i budsjett, som er blitt lagt frem også
tidligere. Ikke minst er masterutdanning for lærere med muligheten
til å spesialisere seg som begynnereksperter et kjempeviktig tiltak
for tidlig innsats. 1 800 flere lærere, eller midler til 1 800 flere
lærere, som Kristelig Folkeparti, Venstre og regjeringspartiene
ble enig om, øremerket 1.–4. trinn og bygd opp over flere år, det
er også tidlig innsats.
Det mest oppsiktsvekkende med Arbeiderpartiets lese-,
skrive- og regnegaranti er egentlig to ting: Det første er at de
fortsatt ikke har klart å forklare hva denne garantien er. Det andre
er at de har klart å forklare det så dårlig at Arbeiderpartiets
kommuner tydeligvis ikke følger opp. Man kan jo begynne å ordne
i eget hus og se på hvorfor selv kommuner der Arbeiderpartiet har
makten, ikke engang klarer å bruke opp lærerpengene de har fått
av det borgerlige flertallet på Stortinget, til å ansette flere
lærere i 1.–4. trinn.
Presidenten: Audun
Lysbakken har hatt ordet to ganger tidligere og får ordet til en
kort merknad, begrenset til 1 minutt.
Audun Lysbakken (SV) [20:35:46]: Takk til statsråden for
presiseringene knyttet til mitt siste innlegg, jeg er enig i det
han sa.
Kort til representanten Asheims
innlegg: Når vi går imot en såkalt nedre grense, er det fordi vi
frykter den kan bidra til en ytterligere utvikling mot et for smalt kunnskapssyn
i skolen, rangering og et for enkelt syn på kvalitet.
Så ønsker vi da, når vi ikke får
flertall for vårt forslag om å avvise det, å bøte på det som best
vi kan, med et noe bredere indikatorsett. Jeg har oppfattet det
sånn fra regjeringen at disse indikatorene og denne ordningen ikke
skal føre til en økt rapporteringsbelastning. Da forutsetter jeg
at det er mulig å gjøre dette noe bredere, fortsatt uten å øke den
samlede rapporteringsbelastningen for kommunene.
Så mener jeg at når regjeringen
har lagt fram et forslag som vi mener er svært dårlig, så kan ikke
Høyre angripe SV for subsidiært å stemme for et forslag vi mener er
mindre dårlig, men heller ikke det sånn kjempebra.
Presidenten: Anne
Tingelstad Wøien har hatt ordet to ganger tidligere og får ordet
til en kort merknad, begrenset til 1 minutt.
Anne Tingelstad Wøien (Sp) [20:37:07]: Det blir liksom et
valg mellom pest eller kolera, for det er jo som representanten
fra SV sa, at vi har lagt fram et forslag selv der vi ber regjeringa
om ikke å etablere en såkalt fast nedre grense for kvalitet i grunnskolen.
Så ser jo vi også at det kommer til å falle. Da har vi altså valget
mellom å stemme for Høyre og Fremskrittspartiets forslag eller for
forslaget fra Arbeiderpartiet, Kristelig Folkeparti og Venstre.
Da har vi også valgt å gjøre som SV, at vi sekundært og med stor
uvilje stemmer for forslag nr. 3. Vi ønsker ikke at dette skulle
vært gjort, vi mener det er feil bruk av ressurser, for vi vet at
det kommer til å være mange folk som skal følge opp dette. Vi mener
at pengene heller burde blitt brukt til å sørge for at vi har flere
kvalifiserte lærere ute i den norske skolen, for det er det som
er utfordringen for mange skoler i dag, at de ikke har tilgang på
faglærte lærere.
Anders Tyvand (KrF) [20:38:16]: Når det gjelder firerkravet
og rekruttering av lærere, synes jeg ikke statsråden burde slå seg
til ro med at antall søkere nå er på nivå med 2012, 2010 eller hva
han velger å sammenligne med. Det som er situasjonen, er at antall
søkere gikk ned idet firerkravet ble innført. Det fortsetter å gå
ned i år. Resultatet er at hundrevis av studieplasser på lærerutdanningene
står tomme, samtidig som vi vet at hundrevis av ungdom ønsker å
bli lærere, uten å komme inn på lærerutdanningen.
Dette er noe som også burde bekymre
Arbeiderpartiet og representanten Tynning Bjørnø, som er redd for
at vi i for stor grad aksepterer at ting går galt i skolen, i motsetning
til i flytrafikken. Hvis vi skal hindre at det går galt i skolen,
er det viktigste vi gjør, å sørge for at vi har nok lærere i skolen.
Så må jeg merke meg at statsråden
trekker fram de øremerkede midlene til flere lærerstillinger i 1.–4. klasse,
som Kristelig Folkeparti har forhandlet inn, som en del av regjeringens
satsing på tidlig innsats i denne stortingsperioden – samtidig som
han skriver i riksaviser at dette ikke er det viktigste vi gjør
for å heve kvaliteten i skolen.
Jeg vil få takke for en god debatt
om et viktig tema. Jeg tror vi deler veldig mange av de samme intensjonene, men
vi er nok litt uenige om hva som er de viktigste virkemidlene for
å løfte skolen, og for å sikre alle elever den hjelpen og oppfølgingen
de har behov for.
Presidenten: Flere
har ikke bedt om ordet til sak nr. 25.
Innstilling
fra kirke-, utdannings- og forskningskomiteen om Representantforslag
fra stortingsrepresentantene Geir Sigbjørn Toskedal, Line Henriette
Hjemdal, Geir Jørgen Bekkevold og Anders Tyvand om en stortingsmelding
om en styrket kulturskole for framtiden (Innst. 448 S (2016–2017), jf.
Dokument 8:112 S (2016–2017))
Presidenten: Etter
ønske fra kirke-, utdannings- og forskningskomiteen vil presidenten
foreslå at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Lill Harriet Sandaune (FrP) [20:41:02] (ordfører for saken):
I dokumentet fremmes følgende forslag:
«Stortinget ber regjeringen legge
fram en egen stortingsmelding om en styrket kulturskole for framtiden.»
Det har vært en god dialog i komiteen
om denne saken. Komiteen påpeker at kulturskolene, i likhet med folkebibliotekene,
er en del av den landsomfattende kulturelle infrastrukturen. Kulturskolene
er en forlengelse av grunnskolens allmenne opplæringstilbud innen
praktisk-estetiske fag og spiller en viktig rolle i arbeidet med
å styrke kulturkompetansen og kulturgleden hos barn og unge.
Komiteen anerkjenner kulturskolenes
rolle som bidragsyter til livsberikelse for elevene og nærmiljøet,
og mener derfor det er viktig å legge til rette for at kulturskolene
fortsatt skal bidra til at elever får verdifull kulturell ballast.
Et flertall i komiteen vil også
understreke at det er et viktig prinsipp at kommunene som eiere
av kulturskolen selv i stor grad må kunne bestemme innhold og omfang
på tilbudet. På den måten gis det rom for lokale tilpasninger for
de mange og til dels ulike kommunene vi har i landet.
Det er nå 20 år siden lovfestingen
av kulturskolen, og det kan derfor være behov for å se nærmere på
kulturskolens utvikling, status og måloppnåelse. Videre vil det være
naturlig å se nærmere på hvilke fagområder som eksisterer, og framskaffe
bedre statistikk for hva som foregår rundt om på landets kulturskoler.
Komiteen vil understreke at det er viktig å se sammenhengen mellom kulturskolene
og skolene, men det er også viktig å se kulturskolen i sammenheng
med annet kulturarbeid.
Komiteen viser til at sivilsamfunnet
– det frivillige kultur- og organisasjonslivet – har spilt en positiv
og viktig rolle gjennom hele det moderne Norges historie. Komiteen
vil påpeke den betydningen sivilsamfunnet har for personlig ansvar,
frivillige fellesskap, kreativitet og dugnadsånd. Dette er verdier
som det er viktig å ta vare på, og som er avgjørende for tilliten
i samfunnet. Komiteen vil også påpeke at kunstnerisk frihet og mangfold
er en av grunnsteinene i ethvert demokrati. Det bør derfor legges
til rette for økt samarbeid med private, frivillige krefter i kulturskolen.
Komiteen viser til at Kulturdepartementet
nylig har satt i gang et arbeid med en ny stortingsmelding om kultur.
Innholdet i meldingen er ennå ikke klarlagt, men komiteen mener
det er naturlig at kulturskolene også omtales i denne meldingen.
Komiteens flertall fra Arbeiderpartiet,
Kristelig Folkeparti, Senterpartiet, Venstre og SV er kjent med
at Kulturdepartementet har igangsatt utarbeidelse av en stortingsmelding
om kultur, men vil understreke at de kommunale kulturskolene er
et selvstendig, lovfestet skoleslag, og at det er kunnskapsministeren
som har det konstitusjonelle ansvaret for kulturskolene.
Dette flertallet viser videre til
at kulturskolen har sin lovmessige forankring i opplæringsloven,
men at det ikke er lagt videre nasjonale føringer for skoleslaget gjennom
forskrifter. Initiativet til å fastsette rammer for de kommunale
kulturskolene, avgjøre framtidig organisering av kulturskolesektoren
og legge nasjonale føringer for videre utvikling av skoleslaget
mener man bør komme fra kunnskapsministeren og ikke fra kulturministeren.
Flertallet i komiteen mener derfor
at Kulturdepartementets påbegynte stortingsmelding om kultur ikke
vil gi Stortinget det mest hensiktsmessige grunnlaget for en grundig
debatt om videre utvikling av kulturskolen, og at det er behov for
en egen stortingsmelding om temaet fra Kunnskapsdepartementet.
Komiteens medlemmer fra Høyre og
Fremskrittspartiet mener det er viktig å bidra til å styrke kulturskolens arbeid
og legge til rette for at kulturskolene kan gi elever god kulturell
ballast og kompetanse. Disse medlemmene viser til at det er et viktig
prinsipp at kommunene som eiere av kulturskolene selv må kunne bestemme innhold
og omfang på tilbudet, og at det må gis rom for lokale tilpasninger.
Disse medlemmene mener det er naturlig at styrking av kulturskolene
ses i sammenheng med regjeringens varslede kulturmelding og får
sin naturlige plass i denne.
Martin Henriksen (A) [20:45:28]: Jeg vil først si takk til
forslagsstillerne fra Kristelig Folkeparti som sørger for at kulturskolene
får sin egen sak og debatt her i Stortinget. Kulturskolene har ikke
akkurat vært bortskjemt med oppmerksomhet fra regjeringshold de
siste årene, men kulturskolen har høy oppslutning i kommunene, og
den står nok høyt blant folk flest også. Hundretusenvis av barn
og unge har vært innom kulturskolen, fått prøvd seg innen musikk,
kunst og kultur, fått utviklet sine kreative evner og tatt med seg
kulturell ballast videre i livet. Nesten 100 000 elever går i kulturskolen dette
skoleåret, men antallet har gått ned de siste årene.
Vi har en utfordring i skolen.
Det praktiske og det estetiske har gjennom år fått mindre tydelig
plass. Kompetansen i de praktisk-estetiske fagene burde også vært høyere.
Kulturskolen har endret seg, og vi mener det er på sin plass med
en gjennomgang som klargjør rammen for tilbudet.
I Meld. St. 20 for 2012–2013 På
rett vei, lagt fram av den rød-grønne regjeringa, ble det fremmet
tiltak for å styrke bl.a. de praktisk-estetiske fagene. En ekspertgruppe
for kunst og kultur i opplæringen, satt ned av den samme regjeringa,
pekte også på utfordringer for disse fagene. På dette området er
dessverre regjeringas oppfølging og innsats svak. Den aller tydeligste
hilsen til kulturskolene disse fire årene var at regjeringa i sitt
første budsjett kuttet kulturskoletimen for alle elever i 1.–4. klasse.
Forslag i meldinga har heller ikke blitt fulgt opp. Det er opposisjonen
som har måttet få med seg regjeringa på f.eks. å legge fram en plan
for de praktisk-estetiske fagene, vedtatt da vi behandlet Ludvigsen-utvalgets
innstilling, om enn noe motvillig og mot statsrådens forslag. Her
er det sektoren og opposisjonspartiene som har måttet drive politikkutviklingen.
Arbeiderpartiets mål er å gjøre
kultur og kulturskoletilbudet mer tilgjengelig for alle barn og
at økonomi skal ha mindre å si. Derfor vil vi gjennomføre et nytt
kulturløft der kulturens andel av statsbudsjettet igjen økes gradvis
til 1 pst., slik at flere barn og unge får mulighet til å delta
i kultur ved å senke terskelen for å delta. Flere barn skal få mulighet
til å gå på kulturskole til en rimelig pris. Det kan gjerne skje
i tilknytning til skolen og i tilknytning til SFO og AKS. Det er
veldig gledelig at flertallet i Stortinget peker på at tilbudet
i kulturskolen kan samordnes med bl.a. SFO-tilbudet. Det er behov
for å løfte skolefritidsordningen også ved å øke kvaliteten og senke
prisen, og for noen måneder siden ba flertallet i Stortinget regjeringa
evaluere SFO-tilbudet og å legge fram en stortingsmelding om SFO.
I dag ber vi om en stortingsmelding om kulturskolene. Skole, SFO
eller AKS, kulturskole eller andre frivillige tilbud burde absolutt
ses i sammenheng. Her burde ikke regjeringa dele opp arbeidet i
strengt atskilte siloer, men se på mulighetene som samarbeid og
samordning kan gi. Kulturskole i SFO kan styrke SFO, og det styrker
kulturskolen.
Det er behov for et løft for kulturskolene.
Det er behov for å se på tilbudet, om vi gjør nok for å sikre at
alle barn har tilbud om kulturskole. Derfor mener Arbeiderpartiet
at en melding om kulturskolen kan bidra til å tydeliggjøre og styrke
tilbudet, og vi er glad for at flertallet går inn for dette.
Norunn Tveiten Benestad (H) [20:49:37]: Jeg kan like godt
bekjenne med det samme: Jeg er fan av kulturskolen. Det er en av
de viktigste bidragsyterne vi har til å introdusere barn og unge
til ulike kunst- og kulturformer, til å bli glad i kultur og til
å se verdien i og delta i og bruke kulturtilbudene i samfunnet vårt.
Jeg er selv vokst opp på musikkskolen
– den tidligere varianten av kulturskolen. Og barna mine er vokst
opp med samme tilbud. I vår by, Kristiansand, har vi en veletablert
og god kulturskole – som man har mange plasser rundt i landet –
som har vært med på å sette sitt preg på vår by i mange tiår, og
det er jeg glad for.
Lovfestingen av kulturskoletilbudet
i 1997 var viktig. Og sammen med Den kulturelle skolesekken, som
etter hvert også er blitt et viktig tilbud, er dette, slik jeg ser
det, institusjoner som må tas godt vare på og videreutvikles. Det
er det ingen tvil om for min del.
I denne saken foreslås det at regjeringa
skal legge fram en egen stortingsmelding om en styrket kulturskole
for framtida. I statsrådens kommentarbrev til representantforslaget
går det fram at Kulturdepartementet nylig har satt i gang et arbeid
med en stortingsmelding om kultur, og at man nå er i en fase der
innholdet i denne skal kartlegges. Kunnskapsministeren har lovet
å ta initiativ til at kulturskolene også blir godt inkludert og får
plass i denne meldinga. Det har jeg forstått at det også er interesse
for i Kulturdepartementet.
Kulturskolene er både en viktig
del av opplæringssystemet og en viktig del av det lokale kulturlivet
rundt i bygd og by. Det kan derfor være relevant å se på dette både
i skole- og kultursammenheng. Og jeg er glad for at regjeringa så
tydelig sier at de ønsker å legge til rette for at kulturskolene
fortsatt skal bidra til at elevene får en verdifull kulturell ballast,
og at regjeringa også ønsker å bidra til å styrke kulturskolenes
arbeid. Det er et viktig og godt signal.
I Høyres rekker her på Stortinget
støtter vi selvsagt også dette. Samtidig mener vi at det er et viktig
prinsipp at kommunene, som eiere av kulturskolene, må kunne bestemme
og påvirke innhold og omfang av tilbudet. Det må gis rom for lokale
tilpasninger. Dette er også et område der det er et sterkt samarbeid
med frivilligheten.
De senere årene har vi også sett
at kulturskolene samarbeider ikke bare med skolene, men også med
Den kulturelle skolesekken. Kulturtanken som har det nasjonale ansvaret
for Den kulturelle skolesekken, skal også gi råd om hvordan både
Den kulturelle skolesekken og kulturskolene kan benyttes i skolen.
Jeg antar at dette også vil komme fram i kulturmeldinga.
I Høyre er vi glad for denne anledningen
til å si noe om kulturskolene, som vi mener gir et viktig samfunnsbidrag,
men vi støtter ikke på dette tidspunktet forslaget om en egen stortingsmelding
om kulturskolen. I første omgang mener vi det er naturlig å se kulturskolene
i sammenheng med regjeringas varslede stortingsmelding om kultur.
Vi mener at kulturskolene bør ha sin rettmessige plass i denne.
Derfor kommer Høyre til å stemme mot en egen stortingsmelding for
kulturskolene i dag.
Gjennom komiteens behandling ser
det ut som om det likevel går mot et flertall for en egen melding.
Dersom det blir resultatet i dag, mener vi i Høyre at en eventuell
egen stortingsmelding må være solid faglig fundert, og at den bør
baseres på en evaluering av dagens tilbud.
Anders Tyvand (KrF) [20:53:16]: Kulturskolen er et viktig
skoleslag. Kulturskolene bidrar med verdifull kompetanse, de gir
barn og unge verdifulle kulturopplevelser, de er viktige lokale
kulturaktører, og de bidrar med rekrutteringen til både det frivillige
og det profesjonelle kulturlivet.
I 20 år har kulturskolen vært et
lovfestet skoleslag i Norge. Det står i opplæringsloven at alle
kommuner skal ha et kulturskoletilbud. Men det er nesten også det eneste
som står. Det finnes ingen forskrift til denne lovparagrafen som
legger noen nasjonale føringer for kulturskolene, eller som stiller
krav til kommunene når det gjelder omfang eller kvalitet på kulturskoletilbudet.
Da er det kanskje ikke så rart at tilbudet varierer ganske mye fra
kommune til kommune, når det gjelder både innhold, kvalitet og omfang.
I tillegg vet vi at det nå er litt
færre elever som går i kulturskolen enn det var for noen år siden,
samtidig som det er flere barn og unge som står på venteliste for
å få plass. Det gir grunn til bekymring, og jeg mener det taler for
at vi nå må ta grep for å løfte og styrke kulturskolene, og at vi
må sette oss noen nye mål for hva kulturskolen skal være.
Fra politisk hold har det skjedd
veldig lite rundt kulturskolene de siste årene. Det som har skjedd
av utvikling i den sektoren, har skjedd på kulturskolenes eget initiativ.
I fjor ble prosessen med å utarbeide en ny rammeplan sluttført,
og arbeidet med å implementere den nye rammeplanen på den enkelte
kulturskole er godt i gang. Men i og med at dette skjedde på initiativ
fra sektoren selv og ikke fra politisk hold eller nasjonale skolemyndigheter,
har ikke den nye rammeplanen noen formell plass som et styringsdokument.
Den er ikke bindende for kulturskolene. Kunnskapsdepartementet,
Utdanningsdirektoratet eller tilsynsmyndighetene forholder seg ikke
til den. Men hvis vi mener alvor med at kulturskolen er et viktig
skoleslag, hvis vi mener alvor med at flere barn og unge bør få
et kulturskoletilbud, og hvis vi mener alvor med at vi har ambisjoner
for kulturskolen, er det på tide at vi politikere nå tar grep og
setter oss noen nye mål for kulturskolene framover.
Derfor er jeg veldig glad for at
forslaget om en egen stortingsmelding om kulturskolen får flertall
i Stortinget i dag. En stortingsmelding om kulturskolen vil gi oss et
bilde av hva som er status i sektoren i dag, og det vil gi oss et
godt grunnlag for en grundig debatt om veien videre for kulturskolene.
Så må jeg si at jeg synes det var
litt overraskende å lese kunnskapsministerens svar til utdanningskomiteen. Istedenfor
å støtte forslaget om en egen kulturskolemelding valgte statsråden
å peke på en annen statsråd, på kulturministeren, og vise til at
hun nå har påbegynt arbeidet med en stortingsmelding om kultur generelt. Men
det er kunnskapsministeren som har det konstitusjonelle ansvaret
for kulturskolene, det er kunnskapsministeren som må sette seg mål
for dette skoleslaget, og det er kunnskapsministeren som kan stille
krav til kommunene og eventuelt innføre en forskrift til opplæringsloven.
Derfor synes jeg det var underlig å lese at kunnskapsministeren
velger å peke på en annen statsråd, som ikke har kulturskolen som
sitt ansvarsområde, selv om kulturskolene gjerne også må bli omtalt
i en generell kulturmelding.
Igjen: Jeg er glad for støtten
til forslaget. Jeg er glad for at Stortinget nå gir en marsjordre
til kunnskapsministeren om å fordype seg i kulturskolefeltet. Det
håper jeg at han tross alt gleder seg til. Og så har partiene kanskje
litt ulike tanker om hvordan kulturskolen bør utvikles videre. Vi
kommer nok til å få en stor debatt f.eks. om Kulturskoletimen når
vi får meldingen tilbake til Stortinget, men det vil vi få en god
anledning til å ta en grundig debatt om når meldingen foreligger.
Anne Tingelstad Wøien (Sp) [20:57:56]: Jeg skal gjøre ganske
kort prosess og si at det er et bra initiativ fra Kristelig Folkeparti,
som Senterpartiet støtter. Vi har sagt at vi ønsker et nytt kulturløft
og å styrke kulturskolene, så en slik gjennomgang er veldig bra.
Vi mener også det er viktig at vi nå ikke behøver å gå inn på hva denne
meldingen skal inneholde, det viktigste er å uttrykke støtte til
det.
Vi har lest at noen steder har
ungene blitt nesten voksne før de får plass i kulturskolen. På sosiale
medier for ikke så lenge siden sa noen at nå ga de opp, etter å
ha stått tolv år i kø for å komme inn på kulturskolen.
Veldig mange forhold må belyses,
og derfor ønsker jeg ikke å dra ut debatten. Men jeg ønsker Stortinget
lykke til med debatten om kulturskolen når den meldinga kommer en
eller annen gang, i en ny tid.
Iselin Nybø (V) [20:59:07]: Jeg vil først få rette en takk
til Kristelig Folkeparti, som løfter kulturskolen.
Kulturskolen er et fantastisk tilbud
til mange barn og unge, som får anledning til å prøve ut forskjellige
ting. De får anledning til å utvikle seg, de får anledning til å
gå fra å være skikkelig dårlig til å bli skikkelig god på noe. Ja, det
har gitt mange barn og unge glede, men det har også gitt mange besteforeldre
stor glede å komme på konserter. Det har gitt mange foreldre stor
glede, og hvem har ikke måttet se en hjemmevideo av ungen som nettopp har
lært å spille piano?
Det er så mange som har mange gode
ord å si om kulturskolen og om det tilbudet som gis der. Dessverre
er ventelistene lange mange steder i landet, og mange synes det
er dyrt. I Venstre er vi opptatt av at flest mulig bør kunne delta
på slike viktige ting som kulturskolen, og jeg mener det er en av
de tingene som bør adresseres i en slik melding.
Det frivillige kultur- og organisasjonslivet
har spilt en uvurderlig rolle i det moderne Norge. Det er noe som
vi fortsatt er nødt til å løfte fram, for betydningen har på ingen
måte blitt svekket. Jeg mener også det er viktig å presisere at
noe av styrken med kulturskolen er at den er lokalt forankret, og
at det er en styrke å ha variasjon i de lokale tilbudene. Jeg er
redd for at en veldig ensartet kulturskole ville ført til en svekking,
så jeg synes det også er viktig å løfte i denne sammenhengen.
Forslagstillerne peker på at det
er 20 år siden vi fikk lovfesting av kulturskolen, og slik sett
passer det veldig bra at vi nå kan få en gjennomgang av det tilbudet,
og at det kan gjøres i form av en stortingsmelding. Selv om det kommer
en egen melding på kulturfeltet, mener jeg det er helt på sin plass
å skille ut kulturskolen med en egen melding. Den skiller seg så
mye ut fra resten av kulturtilbudet, ikke bare fordi den ligger
under kunnskapsministerens konstitusjonelle ansvar, men også fordi
det er et lavterskeltilbud som er utbygd på en helt unik måte i forhold
til andre typer kultur som vi har. Det ligger også en annen type
potensial i kulturskolen som jeg mener ville drukne hvis en skulle
sett på det i sammenheng med alle andre. Kulturskoletimen er en
av de tingene vi har diskutert her før. Venstre har løftet dette
i sammenheng med SFO-en.
Det er store muligheter. Vi kan
ikke forskuttere den debatten, men jeg gleder meg til å få diskutert
det i en egen stortingsmelding.
Kenneth Svendsen hadde her
overtatt presidentplassen.
Audun Lysbakken (SV) [21:02:37]: Først vil jeg takke Kristelig
Folkeparti for å ha fremmet forslag om et viktig tema.
For SV er det av stor betydning
å gi alle barn og unge en reell mulighet til å delta i kulturskolene.
De endringer i priser og deltakelse som vi har sett i det siste,
mener vi gjør det naturlig med en nasjonal gjennomgang og en klargjøring
av rammene for tilbudet.
Den rød-grønne regjeringen la vekt
på at barn og unge skulle få tilgang til profesjonell kunst og kultur
og kunne utvikle skapende evner. Den rød-grønne regjeringens prioriteringer
på dette området er beskrevet i flere stortingsmeldinger. Kulturskolens
aktiviteter, som er et lovpålagt tilbud i hver kommune, hadde en
sentral plass i den rød-grønne regjeringens kultur- og skolepolitikk.
På bakgrunn av anbefalinger fra et eget oppnevnt kulturskoleutvalg
ble det bl.a. innført en gratis kulturskoletime i uken, sånn at
alle barn på 1.–4. trinn i skolen skulle inkluderes i kulturskolens
tilbud. Norsk kulturskoleråd skulle bistå kommunene med utvikling
av kulturskolene og utarbeide en ny rammeplan. For å sikre at alle
barn fikk tilbud om en gratis kulturskoletime varslet den rød-grønne
regjeringen dessuten lovfesting av tilbudet.
Deltakelsen i kulturskolen hadde
en jevn økning utover 2000-tallet, og i 2013 var det rundt 110 000
elever som hadde plass i kulturskolen. I 2016 derimot hadde vi det
laveste elevtallet i norske kulturskoler på 15 år, ifølge GSI-statistikk.
Elevtallet i kulturskolen i 2016/2017 er 99 986, en nedgang på drøyt
2 500 elever fra året før.
SV er veldig kritisk til at Høyre–Fremskrittsparti-regjeringen
ikke videreførte det arbeidet som den rød-grønne regjeringen igangsatte
for å gjøre kulturskolen mer tilgjengelig for alle barn uavhengig
av familiens økonomi, bakgrunn og geografi, og mener at rapporten fra
ekspertutvalget viser tydelig det vi har sagt gjennom hele denne
perioden, nemlig at fjerningen av en gratis kulturskoletime og de
statlige stimuleringsmidlene har vært svært uheldig.
Jeg synes det er viktig å se satsingen
på kulturskole for alle i sammenheng med det vi gjør i grunnskolen
for øvrig, og i sammenheng med det som er SVs prosjekt: en heldagsskole
for å skape en mer praktisk og variert skoledag. Elever lærer på
ulike måter. Samfunn og arbeidsliv etterspør kreativitet og variert
kompetanse. Da trenger vi en mer praktisk og variert skole. Det
vil bl.a. bety flere timer i praktisk-estetiske fag, livsmestring
på timeplanen og et større krav til kvalitet i undervisningen i kunst-
og håndverksfagene, bl.a. gjennom innføring av et kompetansekrav,
og i en slik skoledag å gjeninnføre en gratis og frivillig kulturskoletime
for elever på 1.–4. trinn. Det vil være et bidrag til en mer praktisk
og variert skoledag, og det vil være et bidrag til en skole som
utjevner sosiale forskjeller.
Jeg vil gjerne, siden dette er
temaet i dag, vise til forslagene i kommuneproposisjonen, der SV
har gått inn for, slik som vi også gjorde i vårt alternative statsbudsjett for
inneværende år, at det må komme en kraftig styrking i budsjettet
for finansiering av kulturskolene. Vi har også bedt om at regjeringen
fremmer forslag til hvordan en maksprisordning kan gjennomføres
i kulturskolen. Det forslaget ble vi dessverre stående alene om.
Det har vært fire tapte år for
kulturskolen. Det er enda en sak som viser betydningen av at denne
regjeringen får avløsning, slik at vi kan få et flertall som vil
gjøre det jeg oppfatter at forslagsstillerne fra Kristelig Folkeparti er
opptatt av, nemlig en satsing på kulturskolen som gjør at flere
igjen vil delta, og at vi kan nå de ungene som kulturskolen i dag
ikke klarer å nå.
Statsråd Torbjørn Røe Isaksen [21:07:27]: Jeg slutter meg
til beskrivelsen av kulturskolene. Så trenger vi ikke alle å fortelle
om våre egne erfaringer med det, men det er verdt å si at kulturskolene
har forandret seg fryktelig mye og i dag ikke bare er tradisjonell
musikkundervisning én til én, men det er også teater og forskjellige
typer kulturaktiviteter. På den måten blir kulturskolen viktig for
alle sider av barns kreative liv og for deres kreative utvikling.
Så er det, som flere har påpekt,
sånn at kulturskolene er et lovfestet tilbud for kommunene hjemlet
i opplæringsloven, men innholdet i og omfanget av tilbudet er det
opp til kommunene å avgjøre.
Jeg synes det er viktig at det
er kommunene som kan avgjøre nettopp dette. Og det er et paradoks
at noen på den ene siden beskriver kulturskolene som veldig, veldig
bra, og det er de, de er veldig populære, og samtidig mener at de
har så store problemer at ikke kommunene kan skjøtte dette. Jeg
mener snarere tvert imot at det tyder på at kommunene har skjøttet
dette veldig bra. Problemet for kommunene har rett og slett stort
sett de siste ti årene vært å holde tritt og å ha nok plasser.
Så er det viktig at det er en god
sammenheng mellom kulturskolene og resten av kulturlivet, og det
er viktig at det er en god sammenheng mellom kulturskolene og skolene.
Det slår for øvrig også lovhjemmelen fast. Der står det at alle
kommuner skal alene eller i samarbeid med andre kommuner ha et musikk-
og kulturskoletilbud til barn og unge organisert i tilknytning til
skoleverket og kulturlivet ellers.
Så foreslår representantene at
det skal legges frem en stortingsmelding om kulturskole for fremtiden.
Jeg har, som representanten Tyvand helt riktig påpekte, ikke ønsket
en egen melding eller å avgjøre det nå, men jeg synes representanten
Tyvand var litt skjev i sin framstilling av hva jeg svarte, for
jeg sa ikke at dette er kulturministerens ansvar. Jeg sa at kulturministeren
skal legge frem en stor, bredt anlagt kulturmelding, og der har
også kulturskolene sin naturlige plass, selvfølgelig da med innspill
fra Kunnskapsdepartementet. Dette har Kunnskapsdepartementet og
Kulturdepartementet snakket om. Og så, etter det, vil det være naturlig
å vurdere om man trenger en egen stortingsmelding og en ekstra stortingsmelding.
Dessuten har flertallet i komiteen
også sagt at stortingsmeldingen burde ha et tydeligere faglig fundament.
De påpeker muligheten for å se f.eks. SFO-tilbudet og det arbeidet
som gjøres med kartlegging og faktainnhenting der, i sammenheng
med kulturskoletilbudet. Det er spørsmål vi kan se nærmere på i
en slik evaluering. Kanskje vi kan gjøre det også i sammenheng med SFO-evalueringen.
Jeg er enig i at hvis man skal lage en kulturskolemelding og bestemme
seg for det nå, er det veldig fornuftig å ha en slik faktainnhenting,
å kartlegge og først finne ut hva som er situasjonen.
Så vil nok mitt utgangspunkt og
Høyres utgangspunkt være at dette fortsatt burde være et kommunalt tilbud,
og at det i stor grad fortsatt burde være kommunene som har ansvar
både for omfang og for ressurser. Men det er verdt å legge merke
til at det skjer veldig mye spennende på kulturskoleområdet, ikke
minst at man gjennom Norsk kulturskoleråd reviderte rammeplanen i
2016, som riktignok er veiledende, men som innebærer et virkelig
nybrottsarbeid. Også arbeidet med å sette Den kulturelle skolesekken
og arbeidet der tettere i sammenheng med kulturskoletilbudet og
det som skjer i skolen, er veldig spennende og tyder på at her er
det også et område som vokser og gror, og som gjør det bra.
Presidenten: Det
blir replikkordskifte.
Martin Henriksen (A) [21:11:24]: For å gjøre skolen mer variert
og gi alle barn mulighet til å utvikle kreativitet må vi ta alle
gode krefter i bruk. Da er det synd at den tydeligste hilsenen fra
denne regjeringa til kulturskolene var å kutte ut den gratis kulturskoletimen
for alle elever i 1. til 4. klasse i sitt første budsjett. Siden
da har det skjedd lite. Det er riktig, som kunnskapsministeren sier,
at det skjer mye spennende i kulturskolene, men det går nå færre
elever i kulturskolene enn da denne regjeringa gikk på. Det er faktisk
det laveste antallet elever i kulturskolen siden sist Høyre satt
i regjering. Regjeringspartiene er i dag ikke for en stortingsmelding
om kulturskole, selv om behovet er åpenbart. Jeg har lyst til å
spørre kunnskapsministeren hvordan han ser på utviklingen. Slik
kunnskapsministeren ser det, har kvaliteten i tilbudet og tilgjengeligheten
for elevene når det gjelder kulturskole, økt under denne regjeringa?
Statsråd Torbjørn Røe Isaksen [21:12:33]: Jeg har ikke det
nøyaktige tallet for hvordan utviklingen har vært i alle norske
kommuner, men i kulturskoleåret 2016/2017 var det nærmere 100 000
elever i eller under grunnskolealder i kulturskolene, og det sto
over 20 000 på venteliste. Så hvis det er sånn at elevtallet har
gått ned, må det også være sånn at køen er blitt helt borte. Jeg
har ikke tall foran meg nå som viser hvordan det har svingt, men
når et av de største problemene nettopp har vært at det har vært
for mange i kø, er det jo ingen grunn til å tro at det er redusert
etterspørsel eller færre som ønsker å ha barna sine i kulturskolen
enn tidligere. Vi var helt tydelige på i valgkampen 2013 at vi ikke
ønsket å prioritere en kulturskoletime, men at vi ønsket å prioritere
skolefag og faglig innhold. Og det gjorde vi. Det gikk vi til valg
på, og det gjennomførte vi.
Martin Henriksen (A) [21:13:33]: Etterspørselen etter kulturskole
har ikke gått ned, men når antallet elever i kulturskolen har gått
ned fra i overkant av 110 000 i 2013 til under 100 000 nå, er det
klart at bl.a. en stram kommuneøkonomi har ført til et kutt i antall
plasser. Kulturskolen skal fortsatt være et kommunalt ansvar, men
vi vet at det ikke er nasjonale krav til kvalitet i kulturskolen,
og tilbudet varierer mellom kommunene.
Det var på 1990-tallet kulturskolen
ble lovfestet. Det var også på 1990-tallet tilbudet om SFO ble lovfestet,
og det er en god del likheter mellom de to tilbudene. Da Stortinget
behandlet saken om SFO, ønsket ikke regjeringspartiene å være med
på et ønske om krav til kvalitet i SFO. Nå er de også imot en stortingsmelding
om kulturskoler. Kan man tolke kunnskapsministeren slik at han er
skeptisk til å stille nasjonale krav til kvalitet også i kulturskolene?
Statsråd Torbjørn Røe Isaksen [21:14:36]: For det første
er formuleringen jeg bruker i mitt svar til komiteen, at jeg ikke
er for dette nå, jf. resonnementet om den store kulturmeldingen.
Jeg har ikke noe grunnlag for å
si at det har vært kutt i antall plasser, men jeg lar meg korrigere
på det, for jeg har ikke tallene foran meg.
Det er riktig at jeg i utgangspunktet
er skeptisk til veldig mye sterkere nasjonale føringer for kulturskolene. Regjeringen
støtter at det skal være et lovfestet tilbud, men nettopp det at
kulturskolene har vært vellykket, at de blir beskrevet i rosende
ordelag, at det er en utvikling der, tilsier for meg at dette er
en oppgave som kommunene skjøtter på en god måte. Det er litt rart
at man på den ene siden mener at kulturskolen er kjempebra, og at det
er fantastisk, det som skjer der, og på den annen side argumenterer
for at kommunene ikke kan ha dette ansvaret. Hvis det er veldig
bra, må det jo være fordi kommunene ikke er halvgærne til å legge
til rette for gode kulturskoler.
Anders Tyvand (KrF) [21:15:47]: Statsråden sier at det ser
ut til at kommunene klarer å skjøtte ansvaret for kulturskolene
ganske bra, og det er jeg egentlig enig i, for kulturskolene tror
jeg er stort sett gode, og det har skjedd mye positivt i sektoren
de siste årene. Samtidig tror jeg at initiativet til en felles rammeplan
fra sektoren selv viser et ønske om noen felles kjøreregler for kulturskolene.
Men rammeplanen har altså ikke noen formell status, for denne kommer
fra sektoren selv og ikke fra Røe Isaksen eller nasjonale skolemyndigheter.
Det som bekymrer meg, er at vi
får vite fra Kulturskolerådet at det er færre elever i kulturskolene
nå enn for noen år siden, samtidig som det står flere barn på venteliste.
Det betyr jo at det er færre elever i dag som får et kulturskoletilbud.
Mitt spørsmål er ganske enkelt: Synes statsråden at det er litt
dumt? Og hvis han synes det, vil han i så fall gjøre noe for å bedre
den situasjonen?
Statsråd Torbjørn Røe Isaksen [21:16:47]: Jeg synes det er
dumt hvis det er færre barn som får mulighet til å gå på kulturskole.
Det er rett og slett fordi jeg mener det er et veldig flott, viktig
og bra tilbud. Som sagt har jeg ikke oversikt over antallet plasser
og utviklingen over tid foran meg. Men så er spørsmålet: Hva skal
vi gjøre med det? Det ligger jo litt i det at jeg mener at dette
skal være en – riktignok lovpålagt – kommunal oppgave. Det er kommunene
som må ha hovedansvaret for det.
Det er ikke riktig at kommunene
har hatt dårlig økonomi i denne regjeringsperioden. Snarere tvert
imot er den fullt på høyde med forrige periode. De frie inntektene
har vokst like mye – til og med mer – i denne perioden enn i foregående
periode. Så kommunene har alle muligheter til å gjøre noe med det.
Jeg er ikke imot en stortingsmelding
som sådan, selv om jeg mener det er galt tidspunkt nå, men jeg er
skeptisk til at man skal pålegge kulturskolene enda flere statlige
føringer og reguleringer.
Anders Tyvand (KrF) [21:17:54]: Bare for å være sikker på
at jeg oppfatter og tolker svaret fra statsråden riktig: Han synes
det er synd hvis det er slik at det er færre elever i dag i kulturskolen
og færre barn og unge som får et tilbud, men han ønsker ikke å gjøre
noe med det. Er det riktig oppfattet?
Statsråd Torbjørn Røe Isaksen [21:18:11]: Den første delen
er riktig oppfattet. Men så er det slik at hvis det å gjøre noe
med det, er at man i mye større grad enn i dag ønsker å detaljstyre
kommunene når det gjelder ressurser, kompetansekrav, hvor mye penger
de må ha, lærertetthet i kulturskolene, rammeplan, etterutdanningsprogrammer,
videreutdanningsprogrammer – alt det vi gjør i skolen – så er svaret
på det at det ønsker jeg ikke. Dette er ikke noe som er ukjent for
Stortinget, for på en rekke områder er det slik at vi sier at dette
er en oppgave som kommunene skjøtter. Det betyr – til vår store
frustrasjon – at vi ikke alltid kan gå inn og detaljstyre alle resultater.
Vi kan si at det er bra, vi kan sørge for at kommunene har en romslig
økonomi, som våre to partier, regjeringspartiene, og samarbeidspartiene har
sørget for i denne perioden, men vi kan ikke gå inn og detaljstyre
det. Hvis det er spørsmålet, så er dette svaret.
Anders Tyvand (KrF) [21:19:10]: Her er det jo ikke et spørsmål
om å detaljstyre, men det er snakk om å legge noen nasjonale føringer
for hva kulturskoletilbudet skal være. Nå er det vel slik, hvis
jeg ikke husker feil, at kulturskolelærerne faktisk har kommet inn
i regjeringens strategi for etter- og videreutdanning, og det er veldig
positivt. Men nå forsto jeg statsråden dit hen at egentlig var ikke
det heller så farlig.
Men jeg har bare lyst til å spørre
statsråden helt til slutt: Hva er det viktigste regjeringen har
gjort i denne stortingsperioden for å styrke kulturskolen?
Statsråd Torbjørn Røe Isaksen [21:19:44]: Det er veldig positivt
at vi har bestemt at kulturskolelærerne også skal inn i videreutdanningsstrategien.
Mitt poeng var at hvis vi skal bygge opp et helt system for statlig
styring, kompetansekrav etc., som vi har på skolen, er jeg imot det.
Det betyr ikke at enhver utvidelse av det statlige ansvaret vil
jeg i prinsipp være imot, men jeg er veldig skeptisk til å ta det
som er en kommunal oppgave og gjøre det til en statlig oppgave.
Til det viktigste enkelttiltaket:
Det har ikke kommet veldig mange nasjonale tiltak for kulturskolen
i denne perioden. Det viktigste enkelttiltaket er nok den samlokaliseringen
som nå skjer, som kommer til å gjøre at Den kulturelle skolesekken,
kulturarbeidet i skolen og kulturskolen får større mulighet til
å samarbeide – og dermed får kulturliv og skole større mulighet
til å samarbeide også.
Martin Henriksen (A) [21:20:41]: Det positive i dag er at
vi har hørt statsråden snakke mer om kulturskolene enn vi har hørt
ham snakke om kulturskolene de siste fire årene. Men jeg mener også
at svarene til statsråden er ganske avslørende.
For det første det med tallene:
Jeg går ut fra at statsråden forbereder seg når han kommer til en
slik debatt. Det står klart i komitéinnstillingen, det er tall fra
GSI på hvor mange elever – den historiske utviklingen – som har
gått i kulturskole. Jeg mener svarene i dag først og fremst viser
en statsråd som fraskriver seg ansvaret. Det er ingen i denne salen
som har tatt til orde for å ta fra kommunene ansvaret for kulturskolen.
De gjør en god jobb, men de har også rammer å forholde seg til.
Men som det er innenfor skolen – innenfor videregående, innenfor
høyere utdanning – stiller vi nasjonale krav for å sikre at alle
elever får like muligheter. I svarene i dag har vi hørt veldig mye
om hva statsråden ikke ønsker å gjøre. Så jeg vil spørre statsråden:
Hva vil statsråden gjøre for å bedre utviklingen for å styrke kulturskolene?
Statsråd Torbjørn Røe Isaksen [21:21:40]: Nå er det slik
at det som stortingsflertallet ber om, er en stortingsmelding om
kulturskolene – først en utredning der man får kartlagt situasjonen
og utviklingen på samme måte som man nå gjør for SFO. Så vidt jeg
klarer å lese merknadene, er det også slik at flertallet i komiteen
sier at de ønsker at kommunene skal avgjøre hvor store ressurser
de legger i dette tilbudet, og hvordan de utformer det. Med andre
ord er det ingen automatikk i at fordi man får en stortingsmelding,
ønsker man flere statlige krav, bindinger eller reguleringer. Det
er slik jeg leser komiteens flertall.
Så mener jeg i det store og hele
at det er et mål at vi skal koble kulturskole og skole tettere sammen.
Jeg mener ikke at vi trenger – det har vi heller ikke foreslått
i denne perioden – nye, store nasjonale initiativ, nasjonale satsinger
eller nasjonale pålegg på kulturskoleområdet. Det er rett og slett
et politisk valg, fordi vi mener at kommunene skjøtter denne oppgaven
godt i dag.
Presidenten: Replikkordskiftet
er dermed omme.
Flere har ikke bedt om ordet til
sak nr. 26.
Innstilling
fra kirke-, utdannings- og forskningskomiteen om Representantforslag
fra stortingsrepresentantene Audun Lysbakken og Karin Andersen om
en tillitsreform i skolen (Innst. 447 S (2016–2017), jf.
Dokument 8:131 S (2016–2017))
Presidenten: Etter
ønske fra kirke-, utdannings- og forskningskomiteen vil presidenten
foreslå at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
replikkordskifte på inntil seks replikker med svar etter innlegg
fra medlemmer av regjeringen, og at de som måtte tegne seg på talerlisten
utover den fordelte taletid, får en taletid på inntil 3 minutter.
– Det anses vedtatt.
Marianne Aasen (A) [21:23:32] (ordfører for saken): Skolen
er en av de viktigste institusjonene i samfunnet. Samfunnsoppdraget
er bredt. Skolen skal ruste barn og unge til å mestre sitt eget
liv i et stadig mer komplisert samfunn. Men skolen skal også danne
barn og unge, slik at de kan bidra og være til gagn for andre i
samfunnet rundt seg.
Å nedsette Ludvigsen-utvalget var
trolig noe av det viktigste Kristin Halvorsen, statsråd i den forrige
stortingsperioden, gjorde. Kanskje den viktigste stortingsmeldingen
denne komiteen har behandlet, er nemlig Meld. St. 28 for 2015–2016,
Fag – Fordypning – Forståelse, hvor det på bakgrunn av Ludvigsen-utvalgets
rapport ble varslet en gjennomgang av fagene i skolen, i den hensikt
å gi elevene mer dybdelæring og bedre forståelse. Alle fagplanene
skal gjennomgås, og den generelle delen av læreplanen skal fornyes.
Dette er det bred enighet om.
Men det går et skille gjennom Stortinget
når det gjelder hvordan tillit oppleves i skolen. Høyre og Fremskrittspartiet
mener forslagsstillerne slår inn åpne dører når de fremmer dette
forslaget. Med all respekt, jeg finner en slik formulering en smule
arrogant. Én ting er at politikerne i de nevnte partiene påpeker
at de har stor tillit til skolen, men det betyr ikke at skolens
ansatte opplever at vi som politikerne gir dem nok tillit. Senest
i går deltok jeg i en paneldebatt om skole, hvor lærerne i salen
utfordret oss på å få nok tillit fra oss.
Mye er bra i skolen, men vi er
ikke i mål, slik en kan få inntrykk av når man leser hva regjeringspartiene
skriver i sine merknader. Har man ambisjoner om å utvikle skolen
videre, må vi gjenreise den profesjonelle lærerrollen og ikke bygge
styringen på kontroll og mistillit, men utvikle et kvalitetsvurderingssystem
som fremmer elevenes læring, som bygger på tillit, og som øker det
profesjonelle handlingsrommet.
Sammen med Kristelig Folkeparti,
Senterpartiet og Sosialistisk Venstreparti mener Arbeiderpartiet
det skal innføres en tillitsreform i skolen, og at det nasjonale kvalitetsvurderingssystemet
må endres, ikke minst basert på et bredt kunnskapssyn. Arbeiderpartiet
opplever ikke at dette er nok ivaretatt – når dette kommenteres
i dette forslaget – av regjeringen. I stedet prioriterer regjeringen
å videreutvikle et kvalitetsvurderingssystem som ytterligere forsterker
en kvalitativ målstyring basert på kontroll og rangering.
Lærerne skal få bruke mer tid på
elevene og mindre tid på skjemaer. Det er det vi ønsker. Vi vil
ha mer tillit og mindre måling, og kontroll må skapes gjennom å
lytte til elevene og lærerne. Derfor må en tillitsreform utarbeides
i nært samarbeid med profesjonen, ivareta skolens brede kunnskapssyn
og ha elevenes læring i sentrum, og vi skal fjerne tidstyvene i
skolen.
Til slutt vil jeg komme med noen
kommentarer knyttet til generell del i læreplanarbeidet, som jeg
mener er svært viktig. Det nye forslaget til generell del er nå
ute på høring. Læreplanens generelle del legger grunnlaget for kulturen
og verdiene som skolen skal bygge på, både i grunnskolen og i den
videregående opplæringen. Siden den generelle delen har overordnet
betydning for opplæringen, er det viktig at den forankres godt hos
alle som arbeider i og rundt skolen, og at alle i skolen føler et
særlig eierskap til denne delen av læreplanen, også på tvers av
politiske skillelinjer. Derfor ville det etter min mening være riktig
å forankre læreplanarbeidet i Stortinget.
Det ville være en passende anledning
nå å få statsrådens syn på den generelle delen og høre om det foreligger
planer fra hans side om å få saken til Stortinget, slik at alle
partiene blir involvert i det arbeidet.
Presidenten: Ønsker
representanten å ta opp forslag?
Marianne Aasen (A) [21:27:02]: Ja, det stemmer. Jeg fremmer
det forslaget der vi er medforslagsstiller.
Presidenten: Representanten
Marianne Aasen har tatt opp det forslaget hun refererte til.
Kent Gudmundsen (H) [21:27:15]: Jeg er litt overrasket over
å høre saksordførerens beskrivelse av tilliten i norsk skole. Jeg
har reist rundt i Norge en god del og har selv jobbet tett opp mot
skolen, og jeg opplever at det er en stor grad av tillit og faglig
og pedagogisk frihet i norsk skole. Det opplever lærerne, det opplever
lederne. Jeg mener at mange års utvikling har ført oss på en god
og konstruktiv måte inn i et godt faglig og pedagogisk utviklingsspor.
Jeg mener også at før de nye læreplanene
har kommet på plass, har vi sett at det ikke er noen tvil om at
det har vært stor grad av pedagogisk frihet. Noen har faktisk problematisert
at det kanskje har vært litt for stor frihet knyttet til hvilke
pedagogiske virkemidler man skal ta i bruk, i hvilken grad de er
forskningsbasert, og hvordan man skal oppnå best mulig rammer for
en god undervisning. Lokale skoleeiere og skoleledere har derfor
uten tvil et betydelig profesjonelt handlingsrom. Dette vil vi nå
øke.
Undervisningen i norsk skole er
preget av et bredt kunnskapssyn. Noe som vi også ser er forankret
i en ny, generell del av læreplanverket, som er på høring, er hvordan
vi nå får en tydeliggjøring av dette, og hvordan det skal komme
til uttrykk i spesielt opplæringen.
Kvalitetsvurderingssystemet har
stor betydning for kvalitetsarbeidet i skolen. Systemet skal bidra
til å gi et godt grunnlag for lærerens profesjonelle vurderinger
i møtet med elevene. Det skal også gi informasjon om hvordan utdanningssystemet
når målene for opplæringen. Det har en stor egenverdi, både for
foreldrene og for de lokale og ikke minst nasjonale myndighetene,
som får informasjon om resultatene i skolen, men også om det som
er av faglig betydning, siden den frie utøvelsen av det profesjonelle
handlingsrommet dermed hele tiden kan være under utvikling for å
sikre en best mulig skole. Dette handlingsrommet vil øke ytterligere
med den desentraliserte kompetansemodellen som regjeringen har foreslått
i den stortingsmeldingen som vi nettopp har behandlet.
Siden representantforslaget vektlegger
behovet for økt tillit, synes jeg det er på sin plass å vise til
at Kunnskapsdepartementet legger opp til nettopp en bred og inkluderende
høring om og prosess for fagfornyelsen, i nært samarbeid med de
sentrale aktørene i skolen. Dette skal bidra nettopp til den legitimitet
og tillit i prosessen som også gir den brede oppslutningen om målene.
Det er også viktig å trekke fram
at det har vært gjennomført et godt arbeid med å redusere byråkratiet
og tidstyvene i norsk skole. Så tidlig som i 2014 – som vi har vært
innom tidligere her i dag – gjennomførte Kunnskapsdepartementet,
i samarbeid med KS, det felles prosjektet om å redusere omfanget
av dokumentasjon og rapportering på alle nivåer i skolen. Anbefalingen
er i hovedsak fulgt opp ved å forenkle rapporteringen til GSI, redusere
antall skriftlige underveisvurderinger samt omgjøre obligatoriske
kartleggingsprøver i Vg1 til frivillige, læringsstøttende prøver.
Kravene til dokumentasjon i forbindelse
med felles nasjonalt tilsyn er også forenklet. Her er det også viktig at
man følger opp lokalt, slik at man ikke bidrar til ytterligere å
motvirke den forenklingen som regjeringen har lagt opp til.
Det er, som sagt, et bredt kunnskapssyn
i norsk skole. Likevel blir jeg litt overrasket over at man tar
til orde for å legge enda flere variabler inn i dette rapporteringssystemet,
som flere har vært innom tidligere i dag. Det vil ikke føre til
mindre byråkrati – jeg har i hvert fall ikke til nå hørt hvilke
variabler som i dag ikke ligger på bordet, og som burde vært tatt
med. Dermed framstår det som noe uklart for meg at dette ikke vil
føre til mer papirflytting i norsk skole.
Oppsummert burde det derfor, med
dette bakteppet, være liten tvil om at det regjeringen og de borgerlige partiene
har skapt flertall for de siste årene, har bidratt ytterligere til
økt tillit – ved å redusere detaljstyring, lage klare rammer for
et bredt kunnskapssyn og derigjennom yte lærerne, skolene og skoleeierne
et godt og tillitsbasert rammeverk, som samtidig er åpent og transparent,
og som bidrar til at vi får den nødvendige debatt og utvikling som
sikrer en gjensidig tillit. Dette er nødvendig om vi sammen skal
kunne utvikle en bedre skole, til beste for elevene.
Bente Thorsen (FrP) [21:32:03]: Jeg må også si at jeg er
overrasket over saksordførerens beskrivelse av at lærerne opplever
at de har manglende tillit, det kjenner jeg ikke igjen i det hele
tatt. Når jeg besøker ulike skoler og treffer lærere i klasserommet,
viser de et brennende engasjement. De er også voldsomt tydelige
på at de er leder i klasserommet, de bruker ulike metoder i sin
undervisning – de er veldig tydelige på at det står de fritt til å
gjøre – og de varierer måten de underviser på, alt etter hva som
egner seg best for elevene.
Fremskrittspartiet mener det norske
utdanningssystemet er preget av stor grad av tillit til lærere og
skoleledere. Nasjonale utdanningsmyndigheter fastsetter gjennom
læreplanen mål for hva elevene skal lære, og det er den enkelte
skole selv som bestemmer hvordan de vil nå disse målene. Lokale
skoleeiere og skoleledere har et betydelig profesjonelt handlingsrom.
Vi synes derfor at forslagsstillerne
– jeg våger å si det – slår inn åpne dører når det blir hevdet at
norsk skole trenger en tillitsreform, og vil peke på at det pågående arbeidet
med forenkling av læreplaner er ett av flere eksempler som understøtter
dette.
Når det gjelder kvalitetsvurderingssystemet,
har det stor betydning for kvalitetsarbeidet i skolen. Systemet skal
bidra til å gi et godt grunnlag for lærernes profesjonelle vurderinger
i møtet med elevene. Det skal også gi informasjon om hvordan utdanningssystemet
når målene for opplæringen. For Fremskrittspartiet er det av stor
verdi at foreldre, lokale og nasjonale myndigheter får informasjon
om resultatene i skolen. Vi mener derfor det er viktig å ha åpenhet
om resultatene i skolen.
Dagens nasjonale prøver er i dag
anerkjent som et godt verktøy for å måle hver enkelt elevs utvikling,
og er avgjørende for at lærerne og skoleeieren skal kunne måle framgang
og kvalitet. Det er også et svært nyttig og objektivt verktøy for
å måle hvilke kompetansemål som er oppnådd, og for å sikre at riktige
pedagogiske virkemidler blir satt inn, slik at elevene oppnår nødvendig progresjon
i faget.
Det er i vår felles interesse å
fjerne byråkrati og tidstyver i skolen. Det er også svært viktig
for Fremskrittspartiet og regjeringen. Dette vises ikke minst ved
at KS og Kunnskapsdepartementet har samarbeidet om et felles prosjekt
for å redusere omfanget av dokumentasjon og rapportering på alle
nivåer i skolen. Anbefalingene fra dette prosjektet er i stor grad
fulgt opp av regjeringen, men vi i Fremskrittspartiet er opptatt
av at dette arbeidet må fortsette. Her har også Stortinget et stort
ansvar for ikke å pålegge skolen enda mer rapportering dersom det
ikke er til beste for elevene – og i tilfelle det skal noe mer inn,
må noe ut. Det samme gjelder for fylker og kommuner, og jeg tillater
meg å minne om at disse også har et ansvar for å ta en gjennomgang.
På lik linje med det som er gjort med statlige pålegg og rapporteringskrav,
er også de lokale skolemyndighetene ansvarlige for å ta en gjennomgang
av sine rutiner for å se om det er noe de kan redusere på, f.eks.
om lærernes fellestid blir brukt på en best mulig måte.
Fremskrittspartiet har tillit til
den norske skolen og lærerne våre og ser derfor ikke behov for å
vedta noe som vi mener de allerede har. At vi har tillit til lærene
og skolen, mener jeg vises godt igjen gjennom den politikken regjeringen
fører på området.
Anders Tyvand (KrF) [21:36:25]: SV har fremmet et forslag
om en tillitsreform i skolen, og jeg mener det er behov for en tillitsreform
i skolen. Så kan vi gjerne diskutere fram og tilbake hvorvidt skolen
i dag er preget av tillit eller ikke. Det kommer kanskje også an
på hvem man spør – om man spør politikere, eller om man spør lærere.
Hvis vi husker tilbake til sommeren 2014, da lærerne var ute i en
streik som varte i nesten 80 dager, tror jeg ikke at «tillit» er
det ordet som faller meg mest naturlig å bruke om den situasjonen.
Jeg skal selvfølgelig ikke gjøre
statsråden eller regjeringen ansvarlig for en konflikt mellom KS
og Utdanningsforbundet for tre år siden. Men jeg tror at den frustrasjonen
vi så blant lærerne den sommeren, handlet om mye mer enn det som
lå på forhandlingsbordet i forhandlingene akkurat da. Det handlet
om en grunnleggende opplevelse av mangel på tillit mellom politikere
og lærere.
Jeg mener vi trenger en skolepolitikk
der vi som skolepolitikere spiller på lag med lærerne. Vi trenger
en skolepolitikk der vi har tillit til lærerne som profesjonelle yrkesutøvere,
og der vi legger til rette for et økt profesjonelt handlingsrom
for lærerne.
Men dette har Stortinget allerede
sagt. Vi har allerede gitt dette tydelige signalet til regjeringen,
og vi har allerede gitt føringer for hvordan læreplanverket skal
fornyes for å imøtekomme disse intensjonene. Jeg mener derfor at
det ikke er nødvendig å vedta dette nå, men jeg støtter intensjonen
i forslaget, og jeg tar for gitt at regjeringen og statsråden følger
opp de føringene som Stortinget tidligere har gitt.
Anne Tingelstad Wøien (Sp) [21:38:52]: Tillitsreform – jeg
er ikke begeistret for ordet «reform» i denne sammenhengen. Det
har liksom gått inflasjon i reformer i skolen de siste åra, og hver
statsråd har hatt behov for å markere seg som pådriver. Svaret har
gjerne vært en reform.
Endringer er vel og bra, men ikke
når de går på bekostning av dem som arbeider i skolen. Derfor er
også lærernes tillit til nasjonale myndigheter tynnslitt, sjøl om
representanten Gudmundsen og Thorsen mener tilliten er på topp.
Når jeg er imot ordet «reform», er det fordi jeg mener det er litt
sjølmotsigende å prate om en reform i denne sammenhengen. Når det
er sagt, har Senterpartiet og SV samme ærend i denne saken.
Da vi behandlet forslaget om Lærerløftet
2.0 i forrige uke, brukte jeg mesteparten av innlegget mitt til
å prate om den manglende tilliten til lærerne som denne regjeringa
har vist disse fire åra. Senterpartiet har over lang tid vært opptatt
av denne problemstillingen. Tillit til skolen, lærerne og elevene
var derfor det jeg pratet om i trontaleinnlegget mitt i høst. Det
å vise lærerne tillit, tillit til at de kan bruke sitt pedagogiske
skjønn til det beste for hver enkelt elev, er jo hele grunnplanken
i Senterpartiets politikk mot målstyringsregimet og alle tellekantene
i det såkalte kvalitetsrammeverket.
Lærernes følelse av manglende tillit
hos nasjonale skolemyndigheter har vokst fram over mange år, men tiltatt
under den blå-blå regjeringa. Tiltak i denne stortingsperioden underbygger
dette. Avskilting av lærere med grunnutdanning datostemplet før
1. januar 2014 er ett eksempel. Også overfor lærerstudentene viser
regjeringa mistillit ved å innføre et krav om karakteren 4 i matematikk
for å studere til lærer. Tror ikke regjeringa at studentene evner
å tilegne seg tilstrekkelig kunnskap gjennom lærerutdanningen? I
så tilfelle er dette også en mistillit mot lærerutdanningsinstitusjonene.
Karakterkrav innføres av regjeringa sjøl om de vet at det står studieplasser
ledig, og at det ikke er nok studenter fra videregående som har
karakteren 4 i matematikk og vil søke seg til lærerstudiet. Vi får
altså færre lærere uteksaminert om få år.
Mistilliten fra regjeringa går
også ut over elever og foreldre som ikke vises tillit til å skrive
ut egenmelding ved sjukdom. Senterpartiet mener fraværsgrensa ble
for rigid, og nå diskuteres det om det er skoler eller lærere som
er for snille, og som er mer opptatt av å få elever loset gjennom
utdanningen enn å være rigide på 10 pst.-kravet. Det er jeg glad
for, og det var akkurat det Senterpartiet ønsket gjennom vårt representantforslag,
at det skulle brukes mer skjønn.
Ikke minst ligger den grunnleggende
mistilliten til skoleeiere, skoleledere, lærere og elever i det
omfattende kvalitetssystemet, sjøl om representanten Thorsen mener
de har god tillit. Lærere i både Danmark, Sverige, Estland, England
og USA kjemper for sin rett til å utøve sitt yrke med basis i sitt
profesjonelle skjønn. Flere og flere tar avstand fra testregimet
som er bygd opp i kjølvannet av de internasjonale testene.
Jeg vil gjerne slå fast at Senterpartiet
på ingen måte vil alle prøver og tester til livs. Men vi mener at
vi må tore å være mer kritiske, og vi må tore å få en gjennomgang
for å redusere summen og innretningen. Dagens system er en mistillit
mot en hel profesjon. Regjeringa har ikke tillit til at lærerne
gjør den jobben de er satt til – å gjøre ungene til gagns mennesker.
Skolens mandat er bredere enn kun å oppnå bedre resultater i norsk,
matte og engelsk. Senterpartiet vil advare mot den rådende politikken,
der vi pusher elevene inn i en stadig smalere trakt i en akademisk
retning – en «academic flow», som de sier i Danmark. Da kan vi ikke
lure på hvorfor det er så mange som dropper ut av videregående skole.
Det skyldes i stor grad mangel på grunnleggende ferdigheter, men det
er også et paradoks at motivasjonen er aller dårligst når elevene
går ut av tiende klasse.
Jeg har lyst til å trekke fram
to ting til slutt. Det er Dovre-modellen, og det er Hadeland videregående
skole. Begge gjør det veldig bra. Dovre-modellen er, som alle her
vet, innført med bl.a. tolærersystemer. De gjør det godt. De har
vist at elevene som har gått i den skolen, gjennomfører bedre også
på videregående. Hadeland videregående gjør det også veldig godt
i formidling av lærlinger. Felles for dem er «tett på eleven» –
eller «nær folk», som for øvrig er Senterpartiets slagord.
Presidenten: Ønsker
representanten å ta opp forslaget?
Anne Tingelstad Wøien (Sp) [21:43:32]: Jeg tar opp forslaget.
Presidenten: Representanten
Anne Tingelstad Wøien har tatt opp det forslaget hun refererte til.
Iselin Nybø (V) [21:43:43]: SV har fremmet et Dokument 8-forslag
som de kaller en tillitsreform i skolen. Så kan en diskutere hvorvidt
det er tillit i skolen i dag, eller om det er mangel på det, og
så kan vi diskutere: Hva skal i så fall en sånn tillitsreform inneholde?
Hvordan definerer vi den utfordringen som er i skolen i dag, og hva
mener vi skal være tiltakene som eventuelt løser denne utfordringen?
Hva er det Venstre ønsker av skolen?
Det som er viktig for oss, er at alle barn og unge får tilegnet
seg kunnskap. Det er viktig for oss at alle barn og unge skal få
muligheten til å utvikle evnene og interessene sine. Det er viktig
for oss at skolen fungerer sosialt mobiliserende, sånn at unger
og ungdommer kan leve ut drømmene sine og skape det livet for seg
selv som de ønsker.
Så er det viktig for oss at vi
gjennom skolen kan bidra til å flytte verden og samfunnet videre
og framover. For å oppnå det har vi i Venstre fremmet vårt eget
Dokument 8-forslag, Lærerløftet 2.0, som vi nettopp har behandlet
her i Stortinget, der vi skisserer noen av de tiltakene vi mener
må til for å utvikle skolen videre i den retningen vi ønsker. Der
foreslår vi bl.a. å redusere byråkratiet med 25 pst. Vi har allerede
vedtatt her at vi nå innfører en femårig lærerutdanning. Vi foreslår
at vi skal fortsette satsingen på videre- og etterutdanning også innenfor
en større bredde av fag. Vi ønsker å legge til rette for karriereveier
i skolen og i klasserommet, slik at de gode lærerne blir i undervisningen
og ikke må over i administrative stillinger for å få en karriereutvikling.
Vi har vært tydelige på at når vi stiller nye krav til lærerne,
må det også gjenspeile seg i lønnsnivået. Derfor har vi tatt til orde
for et lønnsløft.
Dette er noen av de tiltakene vi
har fremmet fordi vi mener det er med på å skape den skolen som
vi ønsker å ha. Mange av tiltakene vi har fremmet, handler om å styrke
læreren og lærerens posisjon. Vi mener det er bedre å sørge for
at vi har gode og kompetente lærere i skolen, at det er bedre å
lage systemer for en god lærerutdanning, for systematisk videre-
og etterutdanning og for at man skal ha en karrierevei, enn hele
veien å skulle prøve kvaliteten i ettertid.
Vi er opptatt av at vi fortsatt
må ha nasjonale prøver, for vi må hele veien vite at skolen er på
vei i den retningen den skal. Samtidig er vi opptatt av at læreren
som den profesjonelle parten i skolen må ha myndighet og mulighet
til å velge de undervisningsmetodene som er de rette, og som er
de rette for elevgruppene i de fagene vedkommende underviser i.
Vi mener at det å styrke lærerens posisjon er det viktigste vi kan
gjøre for å oppnå den skolen vi vil ha. Det gjør vi ikke for skolens
skyld, det gjør vi for elevenes skyld.
Audun Lysbakken (SV) [21:47:31]: Jeg synes behandlingen av
dette representantforslaget har avdekket tydeligere skillelinjer
enn jeg hadde trodd, i spørsmålet om tillit i skolen. På den ene
siden har man regjeringspartiene, som bagatelliserer problemstillingen, snakker
om å slå inn åpne dører og ikke kan se at det finnes noe tillitsproblem,
eller at lærerne uttrykker frustrasjon over manglende tillit. På
den andre siden har man de rød-grønne partiene og sentrumspartiene for
øvrig, som veldig tydelig sier at dette er en problemstilling som
lærerne sier fra om, og som vi som politikere må møte.
Jeg synes det er underlig at vi
kan få en innstilling der Høyre og Fremskrittspartiet skriver om
å slå inn åpne dører, etter en stortingsperiode hvor vi har hatt
den største konflikten i skolen på mange år gjennom den store lærerstreiken
i 2014, som nettopp handlet om disse tingene, og som jeg synes representanten
Tyvand godt beskrev årsakene til. I møte etter møte etter møte med
lærerorganisasjonene og med lærere rundt om i landet er ropet om
større faglig frihet og tillit en gjenganger. Dette understreker
bare det vi har sagt mange ganger, nemlig at Høyre og Fremskrittspartiet
kjennetegnes av at de ikke lytter til lærerne. Det er en systematisk
gjennomgående side ved Høyre og Fremskrittspartiets kunnskapspolitikk
at de overser lærernes råd og ikke lytter til det lærerne mener
er viktig og riktig for skolen.
Forskningsrapporter og tilbakemeldinger
fra elever og lærere har dokumentert at Kunnskapsløftet har ført til
en mer teoritung skole og en mer ensrettet undervisning. Hensikten
med en tillitsreform i skolen både på statlig og på kommunalt nivå
må handle om å skaffe til veie mer tid til det viktigste i skolen,
nemlig møtet mellom læreren og eleven, på bekostning av unødvendig kontroll,
målstyring, testing og rangering. På samme måte må en tillitsreform
ta mål av seg til å bidra til mindre standardisering av undervisningen
og oppfølgingen av elevene i norsk skole. Skoleforskere peker på
i en rekke sammenhenger, bl.a. i evalueringen av Kunnskapsløftet,
i Ludvigsen-utvalgets arbeid om framtidens skole og i den arbeidsgruppen
som på oppdrag fra regjeringen har gjennomgått lærerrollen, at målstyring
på ulike måter bidrar til alt fra unødvendig standardisering og
ensretting til et prestasjonspress som kan gå ut over elevers helse
og føre til at noen elever ikke får tilfredsstillende utbytte av
det ordinære opplæringstilbudet.
Hvis vi skal utvikle en skole der
alle elever opplever mestring, en skole der undervisningen ivaretar
et bredt kunnskapssyn, er det å styrke den profesjonelle lærerrollen
helt sentralt. Da må vi lytte til lærerne når de sier at deres faglige
autoritet ikke tas nok hensyn til, og at den profesjonelle lærerrollen
er på vikende front i møte med et omfattende kontroll-, målstyrings-
og testingsregime. Vi må legge til rette for åpne og tillitsfulle prosesser
for å skape tillitsreformer. Derfor er heller ikke vårt forslag
et detaljert forslag, men et forslag om å begynne en prosess.
Så er det påpekt her, og det er
helt riktig, at Stortinget allerede har sagt at de ønsker en tillitsreform
i skolen. Et flertall sa det i en merknad i forbindelse med behandlingen
av Meld. St. 28 for 2015–2016, Fag – Fordypning – Forståelse – En
fornyelse av Kunnskapsløftet. Problemet er at siden oktober er det
ikke mulig å finne spor av at denne regjeringen har fulgt opp det
Stortinget sa. Tvert imot har vi nettopp behandlet Meld. St. 21,
om tidlig innsats, der regjeringen går i motsatt retning og innfører mer
målstyring i skolen. Derfor har jeg litt vanskelig for å forstå
at Kristelig Folkeparti og Venstre, som støttet ønsket om tillitsreform
i oktober, ikke stemmer for forslaget i dag, for regjeringen har
jo veldig tydelig demonstrert at de ikke har noen intensjon om å
følge opp Stortingets vilje på dette punktet.
Så vil jeg samtidig si at selv
om det er forskjell på SVs og Senterpartiets vilje til å gå konkret
løs på dette og det Arbeiderpartiet slutter seg til i dag, er det
en tydelig vilje fra de tre rød-grønne partiene til å gjennomføre
en tillitsreform i skolen. Det er en tydelig forpliktelse, og det viser
at det er et nytt flertall som må til for å få til en tillitsreform.
Den forpliktelsen tror jeg landets lærere vil merke seg.
Statsråd Torbjørn Røe Isaksen [21:52:50]: Den lærerkonflikten
som var i 2014, var en tillitskrise, det er ikke noen tvil om det.
Og det er selvfølgelig ikke sånn at det var noe som oppsto i løpet
av akkurat den lønnsforhandlingen. Det bygde også på og viste at
forholdet mellom partene, og helt sikkert også skolediskusjonen over
lengre tid, ikke hadde skapt tilstrekkelig tillit i skolen. Men
man kan ikke dermed late som om vi fortsatt er i 2014.
Så har jeg lyst til å knytte en
kommentar til det representanten Lysbakken sa, for hva er det viktigste
som har skjedd siden oktober? Jo, det er at vi har lansert planen for
fagfornyelse i hele skolen. Alle fag i skolen skal fornyes. Og hva
er det vi har lagt til grunn for den prosessen om ikke det nettopp
er profesjonell tillit, både ved at vi har hatt en lang prosess
– som vi for øvrig har blitt kritisert for, for noen, jeg skal ikke
nevne partinavn, har ment at vi burde gjøre det raskere – og en
åpen prosess, som skal inn i hvert eneste lærerværelse. Ikke bare
organisasjonene, men alle lærere, skal involveres. Det skal ikke
bare være fageksperter som sitter i et rom og avgjør hvordan læreplanene
skal være. Hva er det om ikke en prosess basert nettopp på tillit
til at profesjonen selv skal være med på å utvikle det som er fremtidens
skole?
Så har det aldri vært noen som
har ment at vi ikke skal ha pedagogisk frihet. Det var jo slik før,
for de gamle læreplanene bygde ikke på pedagogisk frihet som prinsipp.
Det grunnleggende prinsippet kom for fullt inn i skolens læreplaner
med Kunnskapsløftet. Man avskaffet L97-læreplanene, som bl.a. gikk
inn og styrte lærernes metoder med f.eks. pålegg om gruppearbeid.
Det er ingen, i hvert fall ikke fra regjeringspartiene, som mener
at de nye læreplanene ikke skal bygge på full metodefrihet. Men
jeg mener at det er en avgjørende forskjell på det som, hvis man
leser det litt vrangvillig, er forslaget, eller punktet, fra SV
og Senterpartiet, som sier at den profesjonelle lærer har metodeansvar
og gis et stort faglig handlingsrom, og det man snakker om, som
er profesjonstillit. Profesjonstillit er noe annet enn at den enkelte
lærer er konge i sitt eget klasserom.
Jeg ønsker ikke at vi skal lage
læreplaner som standardiserer undervisningsmetoder i Norge, men
selvfølgelig har profesjonen et ansvar for å holde seg oppdatert
på forskning, spre gode undervisningsmetoder, lære av hverandre
og også kunne kritisere hverandres undervisning.
Fagene norsk, engelsk og matematikk,
det er ikke så viktig, sa representanten Tingelstad Wøien. For det
første er det ikke disse fagene vi måler i de nasjonale prøvene,
det er lesing, skriving og regning. Uansett hvor praktisk yrke man
skal ha, trenger man lesing, skriving og regning. Så kan man godt
mene at man skal gjøre om de nasjonale prøvene til utvalgsprøver,
det er i og for seg helt greit, men det man mister da, er nettopp
muligheten for læreren, for skolen, for rektor, for lokalpolitikerne
til å bruke disse prøvene.
Det vi gjør i skolen, er nettopp
basert på tillit til profesjonen. Jeg har lyst til å nevne to spor
som vi følger. Det første er dette med avbyråkratisering. Vi har
forenklet rapporteringene allerede fra høsten 2015. Vi har gjort endringer
i regelverket sånn at vi reduserer kravene til skriftlig underveisvurdering
til et minimum. Vi har, i motsetning til tidligere regjeringer,
faktisk fjernet en obligatorisk prøve i skolen. Det var en kartleggingsprøve på
Vg1 som var «nice to know», men ikke nødvendig å ha, og da tar vi
den bort. I tillegg har vi gjennomgått alle kravene til skriftlig
dokumentasjon i forbindelse med nasjonalt tilsyn. Så har vi jobbet
sammen med KS for å bringe dette ned til kommunene. Og som jeg har
sagt tidligere også, bortsett fra de helt åpenbare tingene hvor vi
ikke er enige, f.eks. om nasjonale prøver: Jeg tar gjerne imot helt
konkrete tiltak til flere regelverksendringer fra Stortinget, tidstyver
som man mener bør fjernes. Et av forslagene vi fikk i en rapport,
var å fjerne Elevundersøkelsen. Det er jeg rett og slett imot. Jeg
mener at den gir oss viktig informasjon.
Det andre er at tillit også må
bygges på en annen måte. Vi har bidratt med f.eks. lærerrolleutvalget,
som vi satte ned. Med utgangspunkt i det har KS og Utdanningsforbundet,
den største lærerorganisasjonen, bygd en prosess som nettopp handler
om hvordan profesjonen og skoleeierne sammen skal diskutere, forstå
at de er uenige, men også bygge prosesser basert på tillit.
Jeg er mer enn gjerne med på å
diskutere hvordan man kan både avbyråkratisere, bygge tillit og
bygge kvalitet i skolen – alt det er jeg for – men jeg synes med
respekt å melde at det blir litt pussig hvis det er sånn at alt man
er imot i politikken, er mistillit, og alt man selv er for, automatisk
er tillit. Det er en vrang fremstilling av en debatt som er altfor
viktig til det.
Presidenten: Det
blir replikkordskifte.
Før vi går til det, vil presidenten
opplyse om at den reglementsmessige tiden, kl. 22, straks er omme.
Presidenten foreslår derfor at Stortinget fortsetter møtet til dagens
kart er ferdigbehandlet. – Det anses vedtatt.
Marianne Aasen (A) [21:58:11]: Mitt spørsmål er som følger:
Er statsråden enig i påstanden om at forslagsstillerne slår inn
åpne dører når de hevder skolen trenger en tillitsreform?
Statsråd Torbjørn Røe Isaksen [21:58:24]: Lest og forstått
i riktig kontekst er det merknadsskriverne fra regjeringspartiene
forsøker å si, at norsk skole for det første ikke er basert på målstyring
i den betydning at vi setter konkrete mål for skolen, belønner dem,
trekker læring inn i lønninger eller noe sånt. For det andre er det
heller ikke sånn at norsk skole er basert på mistillit – snarere
er pedagogisk frihet det grunnleggende prinsippet for hvordan vi
organiserer læreplanene våre, med overordnede kompetansemål. Det
er heller ikke sånn at det er noen uenighet om at vi skal avbyråkratisere
skolen og forsøke så godt vi kan å fjerne unødvendige regler og
reguleringer.
Som jeg har sagt flere ganger før:
Hvis det er andre konkrete tiltak – nasjonale prøver er ikke representanten
Aasens parti for at man skal gjøre til utvalgsprøver, læreplanfornyelse
er i seg selv en avbyråkratiseringsreform, som også vil skape mer
tid for lærerne – kom gjerne med dem, så skal vi mer enn gjerne
vurdere og utrede dem så raskt vi bare kan.
Marianne Aasen (A) [21:59:29]: Lokalt læreplanarbeid er et
eksempel på noe som Arbeiderpartiet mener vi skal gjøre sentralt,
så det kan jo statsråden kommentere.
Det jeg egentlig hadde tenkt å
spørre om, var den generelle delen av læreplanen: Hva er status,
hvordan ser statsråden for seg det videre arbeidet? Hvis han fortsetter
i den stillingen han har nå, vil han involvere Stortinget?
Svein Roald Hansen hadde
her overtatt presidentplassen.
Statsråd Torbjørn Røe Isaksen [21:59:50]: Til lokalt læreplanarbeid:
Det vi har sagt i fagfornyelsen, er at man skal vurdere å ha læreplanmål
på flere forskjellige trinn, men det er ikke automatisk sånn at
det å ha læreplanmål på alle trinn fra 1. til 4., f.eks. vil innebære
en tillitsreform. Det innebærer også sterkere styring av kommunene
og sterkere båndlegging av lærernes handlingsrom, selv om det også
kanskje kan frigjøre tid. Så der er det en balansegang.
Når det gjelder den generelle delen,
har det vært en stor prosess, vi har hatt høringskonferanser over
hele landet og fått mange innspill til teksten. Den er nå ute på høring,
og vi får inn masse høringsforslag – et kjempestort engasjement
– til det som nå er kalt overordnet del.
Planen er ikke å sende den tilbake
til Stortinget – som jeg også varslet i Meld. St. 28 for 2015–2016,
oppfølgingen av Ludvigsen-utvalget. Hadde jeg hatt mer tid, kunne
jeg godt utdypet litt om den prosessen, men da må representanten
Aasen vurdere om hun har flere spørsmål igjen.
Marianne Aasen (A) [22:00:54]: Da lurer jeg på om statsråd
Røe Isaksen kan utdype ytterligere om generell del.
Statsråd Torbjørn Røe Isaksen [22:01:03]: Jeg takker representanten
Aasen for det spørsmålet.
Der er det også en balansegang,
for vi legger opp til en så åpen, omfattende og grundig prosess
som mulig, rett og slett fordi dette er et dokument som skal stå
seg over tid. Den typen høringsprosesser og åpne prosesser er det
departementet som kan ha.
Jeg er ikke sikker på at dette
er et dokument som bør tilbake til Stortinget i den forstand at
Stortinget skal sitte og skrive teksten og redigere teksten. Jeg
synes rett og slett at hvis Stortinget skulle ønske det ved en senere
anledning, har man all anledning til å be om det, men jeg mener
at den prosessen vi har nå – som er så åpen og så bred, og som involverer
alle relevante aktører, med masse høringskonferanser rundt om i
hele landet og hundrevis av høringsinnspill – vil ivareta nettopp
den bredden, den forankringen, det verdiløftet, alt det som Stortinget
har vært opptatt av når de har beskrevet overordnet del.
Anne Tingelstad Wøien (Sp) [22:02:08]: Jeg velger å stille
et spørsmål istedenfor å ta ordet i debatten, men jeg må få lov
til å si at Senterpartiet er opptatt av at norsk, matte og engelsk
sjølsagt er viktig – sånn at ikke det blir stående uimotsagt i salen.
Det vi er bekymret for, er at vi
skal få et så skarpt fokus på å prestere i disse fagene at vi øver
til prøvene – den muligheten har også regjeringa skrevet om i stortingsmeldinga
om lærelyst, som vi akkurat har behandlet. Vi mener også det blir
feil at kommunene nå i hovedsak sender lærere på etter- og videreutdanning
i disse fagene. Det er derfor vi prater så mye om dette, for nettopp
å være bevisste på at vi er nødt til å sende også dem som skal undervise
i andre fag, på etter- og videreutdanning.
Jeg har lyst til å spørre statsråden:
Er ikke statsråden bekymret i det hele tatt for at vi kan få en
skeivfordeling i skolen?
Statsråd Torbjørn Røe Isaksen [22:03:00]: Jo, jeg er veldig
bekymret for det, og veldig mye av det representanten beskriver
og tar opp når det gjelder de praktisk-estetiske fagene, deres posisjon
og viktigheten av å styrke dem, er jeg helt enig i. Det er for øvrig
veldig bra at i år er det mange flere som har fått videreutdanningstilbud
innenfor praktisk-estetiske fag – veldig bra, veldig ønsket.
Det jeg synes er problemet med
resonnementet, er at representanten konsekvent også snakker ned
betydningen av lesing, skriving og regning. Man må huske på at hvis
man f.eks. har en 2-er i matematikk, er sjansen for å klare å fullføre
videregående skole, uansett om man tar yrkesfag eller studieforberedende,
mye lavere enn hvis man har en 3-er eller 4-er, så dette er ikke
bare fordi norsk økonomi skal gå bra, at matematikk er så viktig, osv.,
dette er også ekstremt viktig for den enkelte eleven. Det synes
jeg ofte representanten – i hvert fall tilsynelatende – undervurderer
i sine resonnementer.
Anne Tingelstad Wøien (Sp) [22:04:03]: Da tror jeg jeg skal
bidra til å avklare en misforståelse, for jeg tror vi har litt ulik
oppfatning av hvordan elever lærer. Jeg tror det er der hele misforståelsen
ligger.
Jeg er enig med statsråden i at
det kan være komplisert å komme igjennom skolen hvis en har en 2-er
i matematikk, men hvordan vi kommer dit, tror jeg nok vi ser veldig
ulikt på.
Jeg hadde vel egentlig ikke noe
spørsmål nå, jeg måtte bare få sagt det.
Presidenten: Har
statsråd Røe Isaksen behov for å si noe?
Statsråd Torbjørn Røe Isaksen [22:04:33]: Ja, man skal jo
fylle tiden.
Nå er det i og for seg irrelevant
hvordan vi som stortingspolitikere mener at elever lærer best, for
det er ikke vi eksperter på. Det er det lærere som er eksperter
på. De har snart fem års utdannelse for å være eksperter på nettopp
det.
For meg er det egentlig også helt
irrelevant hvordan den enkelte lærer legger opp undervisningen sin,
men det er nettopp derfor jeg er opptatt av hva som kommer ut av
det. Det er derfor sånne kvalitetsmålinger – f.eks. nasjonale prøver
– er viktige, for det gir oss en sjanse til å si hva det er som
faktisk kommer ut av det som skjer i skolen. Det er derfor jeg er
veldig opptatt av at vi ikke skal styre hvordan lærerne underviser.
Vi skal ikke ha detaljerte mål for hvordan lærerne legger opp undervisningen
sin – ja, faktisk skal vi ikke ha mål for det i det hele tatt på
nasjonalt nivå – men vi skal ha forventninger til hva elevene skal
lære. Da er det viktig at vi også har et system som er forutsigbart,
oversiktlig og ikke mer byråkratisk enn det det må være for å gjennomføres,
som gir oss god informasjon om dette.
Presidenten: Presidenten
vil bemerke, på denne tiden av døgnet, at det er fire saker igjen
på dagsordenen, og det er ikke nødvendig å si noe bare for å fylle
tiden.
Audun Lysbakken (SV) [22:05:49]: Jeg kan forsikre om at jeg
har et spørsmål i enden av det jeg nå skal si, og det er rett og
slett som følger:
I forbindelse med Meld. St. 28
for 2015–2016, Fag – Fordypning – Forståelse, og behandlingen av
den i Stortinget i oktober 2016 fikk statsråden en veldig tydelig bestilling
fra Stortinget, nemlig at det i samarbeid med sektoren skulle utarbeides
en tillitsreform i skolen.
Nå er statsrådens tid som statsråd
straks ute. Stortinget går fra hverandre om kort tid, og det er
valg. Men noen tillitsreform har vi ikke sett. Hvorfor har statsråden
ikke fulgt opp den klare bestillingen fra et flertall i Stortinget?
Statsråd Torbjørn Røe Isaksen [22:06:35]: Jeg mener den bestillingen
fra Stortinget må leses ikke som at det skal komme en stortingsmelding
som heter «Tillitsreformen i norsk skole». Som vi har hørt i denne
debatten og gjentatt i andre debatter, er det også stor uenighet om
hva en sånn tillitsreform innebærer. Jeg oppfatter det som en veldig
klar bestilling, men også understrekning fra Stortinget av at når
vi har prosesser i skolen, skal det baseres på profesjonell involvering,
på at lærerne som profesjon skal høres, og på at vi ikke skal bygge unødige
reguleringer eller styre lærernes profesjonelle skjønn. Den store
saken vi har holdt på med, er fagfornyelsen, hvor alt dette er blitt
gjennomført, og det var også i den forbindelse denne merknaden kom.
Jeg har ikke oppfattet det som
en bestilling av en stortingsmelding om en tillitsreform, og det
oppfattet jeg heller ikke at stortingsflertallet gjorde. Jeg mener
dette er noe som kvitteres ut hele tiden, og som vi også kommer
til å fortsette å jobbe med, f.eks. på avbyråkratiseringssiden.
Presidenten: Replikkordskiftet
er omme.
Flere har ikke bedt om ordet til
sak nr. 27.
Innstilling
fra kirke-, utdannings- og forskningskomiteen om Representantforslag
fra stortingsrepresentantene Audun Lysbakken og Karin Andersen om
styrket spesialpedagogisk oppfølging i en inkluderende skole (Innst. 446 S (2016–2017),
jf. Dokument 8:132 S (2016–2017))
Presidenten: Etter
ønske fra kirke-, utdannings- og forskningskomiteen vil presidenten
foreslå at taletiden blir begrenset til 5 minutter til hver partigruppe
og 5 minutter til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil seks replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Henrik Asheim (H) [22:08:24] (ordfører for saken): Som seg
hør og bør skal man som saksordfører takke komiteen for godt samarbeid
i denne saken. Men det har seg slik at dette faktisk er den siste
saken komiteen skal behandle i stortingssalen i denne stortingssesjonen,
så det er egentlig grunn til å takke, med mindre man går fullstendig
amok i denne debatten, for godt samarbeid i fire år. Så er det sagt.
Jeg skal begynne med å vise til
Dokument 8:132 om spesialundervisning, fremmet av SV. Forslagsstillerne løfter
frem en viktig problemstilling, som henger ganske nøye sammen med
den diskusjonen vi hadde i en tidligere sak i dag, nemlig Meld.
St. 21, om både tidlig innsats og retten for elever til å få spesialundervisning
dersom de har behov for det. Det oppfatter jeg at det er tverrpolitisk
enighet om. Jeg er sikker på at både forslagsstillerne og andre
partier kommer til å redegjøre godt for sine merknader og standpunkter
i denne saken, så jeg skal snakke på vegne av Høyre om hvordan vi
har plassert oss.
For det første er det slik at Høyre
og Fremskrittspartiet i innstillingen viser til at regjeringen allerede
har nedsatt et utvalg, ledet av professor i pedagogikk, Thomas Nordahl,
som har fått i oppdrag å gå igjennom spesialundervisningen i norsk
skole, hvordan dette fungerer, og ikke minst se dette i sammenheng.
Derfor viser også Høyre og Fremskrittspartiet til at vi ønsker å
behandle et så viktig tema nettopp etter at innstillingen fra dette utvalget
har kommet. Selv om vi sier dette, ber komiteen enstemmig om at
regjeringen ser til at alle skoler skal ha tilgang på lærere med
fordypning innen spesialpedagogikk, og at dette skal gjøres i samråd
med sektoren. Det er bare rett og rimelig å slå fast allerede nå,
selv om det kommer et utvalg, at elever som har behov for spesialundervisning,
skal ha tilgang på dette. Ikke minst er det viktig at dette gjøres
i samråd med sektoren – og ikke bare lærerorganisasjonene og de
pedagogisk ansatte, men også kommunene som skoleeiere – hvordan
de best kan utnytte de ressursene.
Videre har Høyre og Fremskrittspartiet
fremmet et forslag om at regjeringen må legge frem en plan for at alle
elever som har behov for spesialundervisning, skal få dette av fagpersoner
med pedagogisk eller spesialpedagogisk kompetanse. Dette forslaget
står egentlig opp mot et annet flertallsforslag, som går ut på at
regjeringen skal sikre at alle elever med behov for spesialundervisning,
får rett til opplæring av fagpersoner med relevant og godkjent utdanning.
Dette er to forslag som for så vidt høres ganske like ut, og for
så vidt er de også ganske like. Men det er slik at det er to hovedgrunner
til at vi foreslår det vi gjør fra Høyre og Fremskrittspartiets
side. Det ene er at vi ønsker en plan, for vi mener det er viktig at
Stortinget får lagt frem for seg hva som er konsekvensene av de
vedtakene vi i så fall gjør, og hvordan dette kan gjøres på en praktisk
måte. Ikke minst må vi vite hva kostnaden ved et slikt forslag vil
være. Det andre er at vi som partier ønsker å konkretisere hva fagpersoner
med relevant utdanning er for Høyre og Fremskrittspartiet. For oss
handler dette nettopp om at det skal være fagpersoner med pedagogisk
eller spesialpedagogisk kompetanse.
Det er egentlig den store konfliktsaken
sett med Høyres og Fremskrittspartiets øyne. Dette er et forslag
med mange gode tiltak, men vi ønsker altså å se dette i sammenheng
med et nedsatt utvalg. Med det tar jeg opp forslaget fra Høyre og
Fremskrittspartiet.
Presidenten: Representanten
Henrik Asheim har tatt opp det forslaget han refererte til.
Christian Tynning Bjørnø (A) [22:12:12]: Takk til SV for
et godt Dokument 8-forslag, og ikke minst takk til saksordføreren,
som har loset arbeidet godt igjennom i komiteen.
Spesialundervisningen er på mange
måter sikkerhetsnettet i skolen. Det er den ekstra og viktige innsatsen
som skal bidra til at alle får et likeverdig opplæringstilbud. Men
spesialundervisningen er egentlig ikke så veldig spesiell, for den
er ganske vanlig. Hele 50 000 elever får spesialundervisning hvert
eneste år, fordi de trenger det, fordi det skal gi dem bedre utbytte
av skolen, fordi de skal inkluderes, og fordi alle skal få like
muligheter. Det brukes enorme ressurser, både menneskelige og økonomiske,
på spesialundervisning i Norge. Likevel vet vi at det er mange som
ikke får den opplæringen de har krav på, og kvaliteten på opplæringen
varierer.
Dette blir understreket av Barneombudet,
etter deres grundige arbeid og kartlegging av spesialundervisningen
i 2016. Utgangspunktet for kartleggingen var å finne ut om elevene
fikk det opplæringstilbudet de hadde krav på. Rapporten etter kartleggingen
har fått navnet «Uten mål og mening?» Det sier ganske mye. Det betyr ikke
at all spesialundervisningen er dårlig rundt omkring i landet, men
det er dessverre for mange eksempler på at ting kan gjøres bedre.
Det har vært stortingsmeldinger
og ekspertgrupper om disse temaene flere ganger. Nå har regjeringen
satt ned enda en ekspertgruppe. Det er i og for seg bra. Dette er
et viktig område i skolen som er i stadig utvikling. Samtidig vet
vi ganske mye allerede. Vi vet allerede noe om hva som må til. Jeg
vil derfor takke SV, som fremmer disse forslagene – forslag som
vil kunne bidra til at flere elever får mer ut av opplæringen, og
at alle får like muligheter. Det handler om å styrke lovverket for
å bedre og sikre barnas rettigheter til spesialpedagogisk oppfølging
og å styrke den spesialpedagogiske kompetansen på skolen og i kommunene.
Det handler om at elever med rett til spesialundervisning skal få
opplæring av personer med godkjent og relevant utdanning, en helhetlig
opprustning av PP-tjenesten, at emner i spesialpedagogikk skal bli
obligatorisk i lærerutdanningen, og at flere lærere får etter- og
videreutdanning i spesialundervisning.
De fleste av forslagene handler
om kompetanse. Det er også her behovet er størst for å gjøre noe.
Det har det siste året blitt antydet at omtrent halvparten av all
spesialundervisningen gjennomføres uten kvalifisert personell. Det
er alvorlig. Det haster med tiltak for å bedre denne situasjonen.
En begynnelse kunne jo være å styrke pedagogikkundervisningen i
lærerutdanningen, og ikke det motsatte, som regjeringen gjør.
Jeg vil avslutte med et sitat fra
Barneombudet:
«God spesialundervisning er helt
nødvendig. Det sikrer at elever som trenger spesialundervisning
når sitt fulle potensiale – at de lærer, trives, utvikler selvtillit
og troen på seg selv, og den gir dem muligheten til å nå drømmene
sine i fremtiden.»
Det er så sant som det er sagt.
Derfor står Arbeiderpartiet sammen med SV i flere av forslagene
i dokumentet.
Jeg har litt tid igjen, så avslutningsvis
vil jeg takke komiteen for et utmerket samarbeid i de fire årene
som har gått.
Presidenten: Ønsker
representanten å ta opp forslagene?
Christian Tynning Bjørnø (A) [22:15:55]: Det gjør jeg selvfølgelig.
Presidenten: Det
er ikke selvfølgelig – det må nevnes! Representanten Christian Tynning
Bjørnø har nevnt det, og forslaget er behørig tatt opp.
Bente Thorsen (FrP) [22:16:01]: Jeg vil også takke forslagsstillerne
for et viktig og godt dokument. Jeg vil også takke saksordføreren
for en grundig redegjørelse for saken og for at han så grundig argumenterte
for hvorfor regjeringspartiene stemmer som vi gjør i saken.
Det jeg vil holde fram, er at det
brukes store ressurser på spesialundervisning i norsk skole, men
vi ser at mange elever får hjelp for sent i opplæringen, og at det
er mangler ved hjelpen som gis. Dette er en utvikling som må snus,
slik at elever får muligheten til å oppleve mestring på skolen.
Det er viktig at alle barn møtes med høye forventninger, og at barnehager
og skoler er inkluderende arenaer. Fremskrittspartiet vil her vise
til godt samarbeid med Høyre, Kristelig Folkeparti og Venstre i
flere saker der vi har stått sammen for å gjøre noe med spesialundervisningen
i skolen, og til omtalen av de tiltakene som er igangsatt i perioden,
som kommer fram i statsrådens svarbrev til komiteen.
Jeg vil også understreke at Fremskrittspartiet
mener det er behov for å gjøre langt mer for å styrke og sikre at elever
som trenger spesialundervisning, får dette. Det er derfor positivt
at regjeringen, med statsråden i spissen, arbeider med flere tiltak
som hver for seg og sammen skal bidra til en bedre skolehverdag
for alle, i en inkluderende skole.
Utfordringene er mangesidige, og
vi må bare ta inn over oss at det vil ta tid å gjennomføre og få
inkorporert de nødvendige tiltakene i skoler og barnehager. Dette
er utfordringer som bl.a. avhenger av at det finnes tilstrekkelig
med personell som har pedagogisk og spesialpedagogisk kompetanse,
og de kan vi ikke bare plukke fra trærne. Det tar tid å utdanne
folk og få tilstrekkelig med folk. Fremskrittspartiet mener derfor
det er viktig å gå grundig og planmessig fram, slik at tiltakene
som settes inn, får den tiltenkte virkningen. Dette er bakgrunnen for
at vi stemmer sånn som vi gjør, og vi mener det blir godt ivaretatt
i det forslaget som er fremmet i saken.
Jeg vil også benytte muligheten
til å takke komiteen for godt samarbeid i disse fire årene.
Anders Tyvand (KrF) [22:18:30]: Vi er alle enige om at de
elevene som har behov for spesialundervisning, skal få det. Så ville
vi nok klart å redusere behovet for spesialundervisning noe hvis
vi var villige til å satse på nok lærere i den ordinære undervisningen,
slik at flest mulig elever kunne lære det de trenger, der. Vi er
også alle enige om at det er et problem at ikke alle får den ekstra
hjelpen og oppfølgingen de har behov for, i dag, og vi er alle enige
om at dette kan få store, uheldige konsekvenser for disse elevene
og deres muligheter for videre læring.
Så det er bra at regjeringen har
satt ned et ekspertutvalg, ledet av professor Thomas Nordahl, som
skal se nærmere på hvordan vi kan gi et bedre tilbud til barn og unge
med behov for særlig tilrettelegging. Jeg ser fram til å høre utvalgets
anbefalinger neste år, men det er likevel fullt mulig å ta noen
grep allerede nå.
Derfor er det flott at en samlet
komité ber regjeringen, i samråd med sektoren, se til at alle skoler
skal ha tilgang på lærere med fordypning innen spesialpedagogikk.
Derfor er det flott at det blir flertall for at regjeringen skal
sikre alle elever med behov for spesialundervisning rett til opplæring
av fagpersoner med godkjent relevant utdanning. Og derfor er det
flott at regjeringspartiene, selv om de sier at de vil avvente ekspertutvalgets
anbefalinger, fremmer et forslag om å be regjeringen legge fram
en plan for at alle elever med behov for spesialundervisning får
opplæring av fagpersoner med pedagogisk eller spesialpedagogisk
kompetanse.
Jeg anser ikke forslaget fra Høyre
og Fremskrittspartiet på noen som helst måte å være i konflikt med
de forslagene som nå ligger til vedtak, og jeg vil derfor melde at
Kristelig Folkeparti kommer til å støtte dette forslaget.
Så var saksordføreren inne på at
dette er den siste debatten for denne komiteen i denne stortingsperioden, og
derfor har jeg også lyst til å takke for et godt og hyggelig samarbeid
gjennom fire år. Og siden både regjeringspartiene og de rød-grønne
partiene har vært så opptatt av – i alle innstillinger og i alle
debatter – å framheve hvor flink den rød-grønne regjeringen var,
hvor flink dagens regjering er, har jeg lyst til å si, helt på tampen
av perioden, at jeg synes at Korvald-regjeringen gjorde veldig mye
godt, og at det også gjelder Bondevik-regjeringene.
Anne Tingelstad Wøien (Sp) [22:21:43]: Jeg skal ikke bidra
til å forlenge debatten noe særlig, for det ble sagt at ikke alle
skulle ta ordet, men det har vi gjort til gagns. Det bærer kanskje
litt preg av at dette er den siste debatten.
Jeg har ikke behov for å si så
veldig mye, siden det er veldig stor enighet om situasjonen som
er beskrevet, og om sjølve innstillinga. Det viktigste er, tenker
jeg, at vi sørger for at de som har behov for spesialpedagogisk
undervisning, får det av faglærte, og at spesialpedagogikk må være
en del av etter- og videreutdanningen.
Jeg har også lyst til å trekke
fram, som jeg gjorde tidligere i dag, Dovre-modellen. Jeg synes
det er viktig både for den regjeringa som sitter nå, og en eventuell
ny regjering – om den blir blå, grønn, gul eller hva den nå blir
– å legge merke til hva som har skjedd der når det gjelder å bruke
flere lærere og at de både får bedre gjennomføring i videregående
og mindre frafall. Ikke minst har de redusert behovet for spesialpedagogiske
midler voldsomt, fra 11–12 pst. og ned til 4 pst. Det er en god
besparelse også økonomisk sett.
Jeg må igjen legge en liten visitt
til statsråden, som sa at vi som politikere ikke skal være opptatt
av hvordan barn lærer: Vi skal ikke kunne det, vi, for det er det
lærerne som skal. Det er jeg veldig, veldig uenig i. Det er veldig viktig
at vi som politikere er klar over hvordan unger lærer. Det må vi
være klar over hvis vi skal legge til rette for god spesialpedagogisk
undervisning. Det er jo vi som skal lage lover og regler og legge
til rette for at alle unger kan lære. Vi skal gi mål og måle, men
vi må gjøre det med kjennskap til om vi lager system som hindrer
den måloppnåelsen vi ønsker. Derfor er det viktig for oss som politikere,
også for de neste som skal sitte i utdanningskomiteen, at en gjør
seg kjent med hvordan elever lærer.
Til slutt har jeg lyst til å takke
komiteen for et veldig godt samarbeid. Vi har hatt det veldig moro,
sjøl om vi er dundrende uenige og krangler så busta fyker her i
salen. Det er sikkert ingen som tror at vi har det ganske gøy utenfor
salen. Jeg har også lyst til å takke statsråden, som har måttet
forsvare regjeringas politikk i fire år – det er én ting – men som
også har holdt ut med oss i opposisjonen i stormkastene her disse
fire årene.
Iselin Nybø (V) [22:24:32]: I komiteens merknader viser vi
til Barneombudets rapport «Uten mål og mening?». I den rapporten
framgår det ganske tydelig at spesialundervisningen er for dårlig
mange plasser. Det er for mye oppbevaring og aktivisering og for
lite læring, og som statsråden selv var inne på i en replikkveksling
tidligere i dag, er det mye som tyder på at det blir stilt for få
forventninger til de elevene som får spesialundervisning. Det gjør
at barn og unge ikke får utnyttet sitt potensial. De klarer ikke
å strekke seg så langt som de hadde både kunnet og villet.
Når det gjelder spesialundervisningen
som gis rundt omkring i det ganske land, er det sånn at mange som
får spesialundervisning, ikke får det av kompetente lærere. Det
er mye assistenter, det er ulik bakgrunn for dem som skal foreta
den delen av undervisningen. Det mener vi rett og slett ikke er
bra nok, for det er sånn med spesialundervisning at den virker,
men her, som med all annen undervisning, har det noe å si hva slags
lærer en har, og at den læreren har en bakgrunn som gjør at han
eller hun er kompetent til å utføre de oppgavene vedkommende er
satt til.
Det er et paradoks at vi bruker
massevis av spesialkompetanse på å utrede, undersøke og finne ut
hva som er problemet, hva som er feil, hva som er galt – alle de tingene.
Der setter vi inn våre beste folk. Men når det kommer til faktisk
å gi undervisningen, er det litt tilfeldig hvem elevene ender opp
med, om det er en person som faktisk har kompetanse til å gi spesialundervisning. Sånn
ønsker vi ikke å ha det. Vi ønsker at all undervisning skal gis
av pedagoger og folk med den rette kompetansen, også spesialundervisningen,
for vi vil at alle unger skal få strekke seg så langt som de kan,
og at alle unger skal få utnyttet det potensialet de har.
Tidlig innsats har mange snakket
om. Det er viktig. I mange tilfeller kan vi med tidlig innsats unngå
omfattende spesialundervisning senere i løpet. Vi er enige om hvor
vi vil, men det er av og til litt vanskelig å komme dit.
Jeg synes også det er bra at det
er satt ned et utvalg, som professor Thomas Nordahl leder. Jeg tror
det er helt nødvendig å se grundig på det. Jeg ser fram til at vi
får rapporten, og at vi kan ta diskusjonen derfra.
Jeg forstår det sånn på Kristelig
Folkeparti at de ønsker å stemme for forslag nr. 2, fra Høyre og
Fremskrittspartiet. Jeg har i utgangspunktet tenkt at forslag nr.
2, fra Høyre og Fremskrittspartiet, står litt opp mot forslag til vedtak
IV, men hvis voteringen legges opp sånn at det går an å stemme for
begge deler, er det ingen grunn til at ikke Venstre også skal kunne
stemme for forslaget fra Høyre og Fremskrittspartiet.
Helt til slutt vil jeg også benytte
anledningen til å takke komiteen og statsråden for godt samarbeid.
Det er som representanten Tingelstad Wøien sa: Vi har hatt det veldig
kjekt i de fire årene som har gått. Vi har jo hatt den æren og det
privilegiet å få sitte i utdanningskomiteen. Nå har jeg ikke sittet
i noen andre komiteer, men jeg er ganske sikker på at det er den
kjekkeste komiteen å sitte i. Jeg er også ganske sikker på at det
er en av de viktigste komiteene å sitte i, for det som vi holder
på med, er uendelig viktig for den enkelte det angår, men også for
samfunnet. For som vi i Venstre sier: Alt begynner i skolen. Og
vi har fått lov til å legge til rette for det de siste fire årene.
Audun Lysbakken (SV) [22:28:54]: Jeg vil takke Stortinget
for å ha tatt godt imot det representantforslaget SV har fremmet.
Det er sånn at nyere forskning,
Barneombudets fagrapport «Uten mål og mening?» og Statpeds rapport «Nærskoleprinsippet
og inkludering av barn med særskilte opplæringsbehov i grunnskolen»
bekrefter at norsk skole ikke evner å gi et likeverdig opplæringstilbud
til alle elever, og at både omfang av og kvalitet på tilbudet varierer
stort.
Hvis alle elever skal få den opplæringen
de har behov for og krav på, må den spesialpedagogiske kompetansen økes
i skolene og hos kommunene. Den ordinære opplæringen må styrkes,
sånn at den blir langt mer tilpasset elevenes ulike behov, og det
må vurderes hva slags spesialpedagogiske tiltak som kan støtte opp
under et inkluderende læringsmiljø. Situasjonen nå synes å være
den at manglende spesialundervisning ikke blir kompensert med ekstra
tiltak i den ordinære opplæringen.
Det må være vurderingen av hva
slags tiltak som best kan støtte opp under elevens læring, som må
være førende for hva slags tiltak som velges, og ikke et kvantitativt
mål om redusert spesialundervisning. Like fullt må det være et mål
at den ordinære undervisningen kan tilrettelegges sånn at elever
som i dag ikke får et tilfredsstillende utbytte av undervisningen,
kan få den opplæringen de har behov for, innenfor rammen av fellesskapet.
Da er vi igjen tilbake til spørsmålet
om økt lærertetthet, som vi mener, i kombinasjon med spesialpedagogisk
kompetanse, kan styrke skolenes mulighet til å ivareta et inkluderende
læringsmiljø. Det kan også motvirke en uheldig praksis der jakten
på diagnoser, endeløse utredninger og andelen enkeltvedtak om spesialundervisning
avgjør hva slags ressurser skolen får tilgang til.
Vi har sett at kunnskapsministeren
gjentatte ganger tyr til forskningsresultater når han skal bevise
at lærertetthet ikke har betydning for elevers læring. Da kan det være
et poeng å påpeke at forskningen er ganske samstemt i at økt lærertetthet
har betydning for elever med særskilte behov. Tilskuddsordningen
for økt lærertetthet på ungdomstrinnet viste dessuten at grunnskolepoengene
økte og spesialundervisningen ble redusert på de skolene som var
omfattet av ordningen. Det understreker også at det var en feil
beslutning å avvikle ordningen.
Spesialpedagogisk kompetanse i
skolen er viktig for å kunne gi tilpasset opplæring til alle elever,
ikke bare elever med ulike former for funksjonsnedsettelser eller spesifikke
lærevansker. Den typen kompetanse kan også bidra til å avdekke elevers
læringsutfordringer på et tidligst mulig stadium og er derfor viktig
for det vi har snakket om tidligere i kveld, tidlig innsats.
Under den rød-grønne regjeringen
i 2011 ble stortingsmeldingen om læring og fellesskap fremmet. Det var
den første store, helhetlige meldingen om det spesialpedagogiske
opplæringstilbudet i barnehage og skole på 20 år og resulterte i
en omfattende omorganisering av det statlige spesialpedagogiske
støtteapparatet. Det har vært et viktig bidrag til å styrke tilbudet
til de elevene som trenger Statpeds tjenester.
Oppfølgingen av utvalgets øvrige
anbefalinger har kommet gradvis, men det gjenstår fortsatt en del
utfordringer. Ekspertutvalgets rapport, i tillegg til nyere forskning,
gir et veldig godt kunnskapsgrunnlag for å gjøre noe med dette.
Derfor mener SV at flere tiltak kan settes i verk raskt, flere tiltak
trenger ikke å vente på at regjeringen skal utrede behovet videre,
eller utsettes til oppfølgingen etter at Nordahl-utvalget har ferdigstilt arbeidet
sitt. Derfor er det veldig gledelig at det i innstillingen ligger
an til flertall for viktige forslag fra vårt representantforslag.
Så vil jeg vise til innlegget til
representanten Asheim. Det er riktig at forslaget fra Høyre og Fremskrittspartiet om
en plan opprinnelig ble fremmet som et alternativt forslag til vårt
forslag. Jeg kan likevel ikke se, sånn som det nå er formulert,
at det egentlig er noen motsetning. Jeg tror de to forslagene like
gjerne kan utfylle hverandre. En plan er bra. Derfor vil jeg varsle
at SV vil stemme for det forslaget.
Vi må bevare og styrke en inkluderende
fellesskole. Da må skolene ha tilgang på spesialpedagogisk kompetanse.
De må få økte ressurser for å kunne følge opp alle elever og tilpasse
de behovene de har. Det er et fint punktum for mitt innlegg i komiteens
siste debatt.
Da vil jeg også benytte anledningen
til å takke komiteen for samarbeidet – og også statsråden, selv
om jeg vil vente litt med å takke ham av, for vi har noen friske
dueller igjen, tror jeg, i valgkampen.
Jeg tar opp SVs forslag.
Presidenten: Representanten
Audun Lysbakken har tatt opp det forslaget han refererte til.
Statsråd Torbjørn Røe Isaksen [22:34:17]: I Norge har vi
hatt en tydelig inkluderingspolitikk i mange tiår, og i en inkluderende
skole trenger man mange kompetanser, i fag, didaktikk, allmennpedagogikk
og spesialpedagogikk. Vi trenger rett og slett lærere og skoler
med gode verktøykasser. Derfor er det også et skrikende og stort
paradoks at deler av spesialundervisningen ikke fungerer inkluderende,
men segregerende. Jeg skal si litt om hvilke tiltak som er i gang.
Det har vært viktig for oss å synliggjøre pedagogikkens plass i
lærerutdanningen. Jeg er ikke enig i at den blir svekket. I tillegg
er det sånn at de nye lærerstudentene vil ha mulighet til å skrive
masteroppgave i både pedagogikk og spesialpedagogikk, og man kan
også ta spesialpedagogikk i kombinasjon med undervisningsfag.
I dag får 37 pst. av grunnskoleelevene
som har spesialundervisning, hjelpen i klassefellesskapet. Det er
ikke mulig å sette et prosentmål på det, men allikevel er det mulig
å si at dette høyst sannsynlig burde omfatte flere. Da er det viktig
med lærere med spesialpedagogisk fordypning som kan brukes enda
mer, ikke bare som klasselærere, men også som en slags veileder
på skolen. Derfor foreslo vi i stortingsmeldingen som akkurat er
debattert, et krav om at alle barneskoler skal ha ressurser med faglig
fordypning i spesialpedagogikk. Vi skal også utarbeide et videreutdanningsløp
for lærere innenfor spesialpedagogikk.
Som jeg sa tidligere, er det sånn
at Barneombudets rapport, fylkesmennenes tilsyn og flere andre rapporter bekrefter
at det fortsatt er store utfordringer med kvalitet, innhold og oppfølging
i så vel PP-tjenestens sakkyndige vurderinger som i skolens enkeltvedtak,
og det er alvorlig. Det er riktig at forrige regjering la frem en
ganske omfattende stortingsmelding, det var også et utvalgsarbeid
om spesialundervisningen. Tiltakene der er nå i stor grad fulgt
opp, også under denne regjeringen, og det vi dessverre kan konstatere,
er at selv om det var gode tiltak, så har de ikke tatt oss dit vi
ville, og da er det med andre ord på tide å gjøre mer. Det kom veiledende kvalitetskriterier
for PP-tjenesten i 2016, og der pekes det bl.a. på at PP-tjenesten
i barnehagen og skolen må ha avklart hva god sakkyndig vurdering
er, at de skal vite hva som fremmer gode, tryggende og inkluderende
barnehage- og skolemiljøer. Utdanningsdirektoratet følger nå opp
hvordan det arbeides med forståelsen av disse kriteriene.
Det er i stor grad, tror jeg, praksis
som må forbedres, men det kan også være ting på regelverkssiden.
To praksisnære initiativ: Det første er ekspertgruppen, under ledelse
av Thomas Nordahl. De skal helt konkret se på hva som må til for
å lykkes bedre med å gi alle barn det pedagogiske tilbudet og den
opplæringen de har krav på i en inkluderende skole, og de skal også
drøfte eventuelle regelverksutfordringer. Det andre er at Statped
har et modellutviklingsprosjekt – det er mer spennende enn det høres
ut som – hvor de sammen med Fylkesmannen og lokalt nivå skal se
på nettopp hvordan inkluderingsarbeidet kan bli bedre gjennom at
man samarbeider mer.
Jeg har også tenkt å se på tiltak
før ekspertutvalget kommer. Jeg har spurt Barneombudet om hvilke
tiltak de mener kan gjennomføres på kort sikt. PP-tjenesten og tiltak
der kan være et eksempel på det. Så er det viktig hvordan Statped
fungerer, og vi får en ekstern evaluering av Statpeds omstilling
i sommer, den kommer rundt juli. Det er viktig, for da må vi også
vurdere endringer av Statpeds profil og arbeidsmåter. Til sammen
kommer alle disse tingene, når vi også legger tidlig innsats på
toppen, til å kunne gi oss en sjanse til å forbedre spesialpedagogikken.
Stortinget vedtar nå sannsynligvis
to tiltak. Jeg er enig i at de ikke nødvendigvis er motstridende,
men det er jo da den forståelsen av at begge disse tiltakene vil
innebære at regjeringen er nødt til å finne ut hvor mye det koster,
hva det vil innebære, hva kravene er og hva kriteriene er – bare
så man er innforstått med det – og så komme tilbake til Stortinget
med en plan.
Helt til slutt vil jeg si at jeg
har likt å være statsråd for utdanningsområdet i fire år, og jeg
har satt stor pris på samarbeidet med komiteen. Det er sånn at komiteen gjør
veldig mye gøy som jeg aldri får være med på, de har det kjempemorsomt
mens jeg sitter på kontoret mitt med politisk rådgiver og et par
andre. Men jeg har satt stor pris på det, vi har hatt mange veldig
gode diskusjoner, og jeg setter pris på det. Noen ganger blir det
høy temperatur, noen ganger kanskje litt for høy temperatur, men
det lever vi også godt med. Så bare helt konkret: Det er tre personer,
tre damer, faktisk, som vi helt sikkert ikke får se her til høsten
– det er usikkert for mange av oss andre også – det er Marianne,
representanten Aasen som hun vel heter her, som jeg setter pris
på som en veldig redelig og god motstander, representanten Tingelstad
Wøien, som også har stort engasjement, og som jeg setter stor pris
på å diskutere med, og representanten Vinje, som jeg også diskuterer
med, men da bak lukkede dører, og som jeg også setter stor pris
på. Så en ekstra takk til dem.
Presidenten: Flere
har ikke bedt om ordet til sak nr. 28.
Innstilling
fra helse- og omsorgskomiteen om Representantforslag fra stortingsrepresentantene
Karin Andersen, Kirsti Bergstø og Audun Lysbakken om å styrke eldreomsorgen
gjennom kvalitetsbaserte bemanningsnormer, mer valgfrihet for eldre
og en tillitsreform framfor målstyring (Innst. 404 S (2016–2017), jf.
Dokument 8:104 S (2016–2017))
Presidenten: Etter
ønske fra helse- og omsorgskomiteen vil presidenten foreslå at taletiden
blir begrenset til 3 minutter til hver partigruppe og 3 minutter
til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil tre replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, også får en taletid på inntil 3 minutter.
– Det anses vedtatt.
Bård Hoksrud (FrP) [22:40:25] (ordfører for saken): Vi behandler
nå forslag fra SV om å styrke eldreomsorgen gjennom kvalitetsbaserte
bemanningsnormer, mer valgfrihet for eldre og en tillitsreform framfor
målstyring. Det reiser flere viktige problemstillinger, og jeg vil derfor
peke på at komiteen i innstillingen viser til at alle mennesker
har behov for frihet til å ta egne valg og bestemme over egen hverdag.
Dette gjelder også pleietrengende eldre. De som vet mest om hva
som er god eldreomsorg, er de eldre selv. Disse må derfor i større
grad enn i dag få lov til å være med og styre den hjelpen de får,
og de må kunne prioritere selv hva de vil ha hjelp til, og hvilke
omsorgstjenester de har behov for. Jeg regner med at de forskjellige
partiene vil redegjøre for sitt syn i saken. Ellers er det gode
merknader fra de forskjellige partiene i innstillingen.
Høyre–Fremskrittsparti-regjeringen
har med hjelp av samarbeidspartiene fra dag én hatt høyt trykk på
de utfordringene som preger eldreomsorgen. I regjeringsplattformen
ble det også vedtatt at man ønsker å etablere en norm/veileder for
bemanning og kvalitet og innføre kvalitetsindikatorer for pleie-
og omsorgssektoren, bl.a. basert på bruker- og pårørendeerfaring.
Nå er vi i gang med en eldrereform
– Leve hele livet. Gjennom den vil det bli sørget for at alle eldre
får den hjelpen de trenger til å mestre siste del av livet, uansett hvor
de bor. Vi vet at eldre og deres pårørende i dag dessverre opplever
store forskjeller i helse, mestring, trivsel og trygghet i siste
del av livet. Derfor er det bra at det nå faktisk skal gjøres noe
med dette. Gjennom reformen kommer det til å bli tatt grep på fire
viktige områder for å sikre at eldre får dekket grunnleggende behov
– ernæring, aktivitet og fellesskap, helsehjelp og sammenheng og
gjennomføring. Kompetanseheving, utdanning av flere ledere og større
krav til dem, innføring av trygghetsstandard for sykehjem samt gjennomgang
av legemidler er nøkkelord for å nå målet.
Jeg vil peke på, i forbindelse
med at første versjon av trygghetsstandarden nå rulles ut og prøves
ut i fire pilotkommuner – Tromsø, Eidskog, Kristiansand og Sortland –
at den vil bli videreutviklet løpende, i samarbeid med pilotkommunene.
Dette arbeidet vil legge grunnlag for arbeidet med en norm/veileder
for bemanning og kvalitet, som er viktig.
Jeg har også lyst til å peke på
at for Fremskrittspartiet har eldreomsorg alltid stått veldig høyt
på dagsordenen. Vi mener derfor at en norm for bemanning i helse-
og omsorgssektoren vil kunne være et viktig bidrag til økt trygghet
og forsvarlig behandling av våre eldre. En slik reform vil også
kunne bidra til å redusere uønsket deltid, gi økt kvalitet på tjenestene
og redusere sykefraværet, og det er viktig for Fremskrittspartiet.
Tove Karoline Knutsen (A) [22:43:30]: Dette representantforslaget
fra SV foreslår bl.a. å sette i verk kommunale prøveprosjekter for
en tillitsbasert styringsmodell for eldreomsorgen. Det er en utmerket
idé, som Arbeiderpartiet støtter. Vi har faktisk programfestet at
vi vil ha forsøk med en tillitsreform i så mange kommuner som mulig.
En tillitsreform handler ikke om å «vedta tillit», men om konkrete
organisatoriske grep kombinert med gradvis kulturendring. Erfaringene
kan vi hente bl.a. fra København kommune.
København vedtok formelt i 2013
å innføre en tillitsreform, og det var helse og omsorg som kom tidligst
i gang. Avtale ble inngått med fem arbeidstakerorganisasjoner om
prinsippene i en slik reform. Den forrige regjeringen i Danmark
anslo at besparelsen ville bli på ca. fem milliarder gjennom et
slikt grep.
Reformen har gitt resultater i
Danmark. Det har inspirert politikere også her heime, spesielt innenfor
de rød-grønne partiene. Oslo bystyre vedtok i 2015 å prøve ut en
tillitsreform i fire bydeler. Tromsø er også i gang med et prøveprosjekt.
Tillitsreformen er en slags opp-ned-pyramide der ledelsen legger
til rette for at brukerne og førstelinja får mer ansvar, basert
på økonomisk autonomi innenfor vedtatte budsjetter, flatere struktur med
færre og mer involverte ledere og opprensking i regler og rapporteringsrutiner.
Arbeiderpartiet mener at mennesker som mottar omsorgstjenester,
selv skal kunne bestemme over viktige deler av tjenestene som mottas,
innenfor definerte rammer. Tillitsreformen avbyråkratiserer eldreomsorgen
og gir større ansvar og tillit til samspillet mellom ansatte og
tjenestemottakerne.
Det må være lov å tenke: Hva om
regjeringen hadde gått inn for en tillitsreform, istedenfor å kaste
pengene ut av vinduet gjennom forsøket med såkalt statlig finansiering
av kommunale pleie- og omsorgstjenester? Svært mange kommuner, også
borgerlig styrte, trakk seg tidlig fra dette forsøket, fordi man
regnet ut at kommunen ville tape store penger på å delta. Bare seks
kommuner gjenstår. Til alt overmål kan det vise seg umulig å måle
effekten av forsøket, fordi forsøksgruppen blir for liten. Forskere
fra Telemarksforsking, som i fjor ble sitert i Kommunal Rapport,
peker på at det må være minst 20 kommuner med for å kunne gi valide
og fornuftige svar. KS har uttalt at man anser forsøket som verdiløst.
Men nå, fem på tolv, lanserer regjeringen
en «eldrereform», der man angivelig skal begynne å lytte til kommunene,
noe man hittil ikke har gjort. Ja, man hevder også at reformen skal
understøtte aktivitet, opplevelse og ernæring – dvs. stikk motsatt
av det som har preget regjeringens eldrepolitikk så langt.
Arbeiderpartiet fremmer i denne
saka tre forslag i tråd med representantforslaget, sammen med Senterpartiet
og Kristelig Folkeparti, og jeg tar opp de forslagene.
Presidenten: Representanten
Tove Karoline Knutsen har tatt opp forslagene hun refererte til.
Tone Wilhelmsen Trøen (H) [22:46:48]: Det er store variasjoner
i tilbudet, både innad i kommuner og mellom kommuner, når det gjelder
eldreomsorg. Det er ulikheter og kvalitetsbrister som ikke er til
å leve med i årene fremover. Høyre har i denne regjeringsperioden derfor
gjennomført to hovedgrep sammen med Fremskrittspartiet og samarbeidspartiene:
Vi
har satt fart i utbyggingen av sykehjems- og omsorgsboligplasser.
Det planlegges nå for tre ganger så mange plasser som under den
forrige regjeringen.
Vi
satser 1,2 mrd. kr i året på kompetanseheving ved å etter- og videreutdanne
helsepersonell og ved å satse på grunnutdanning av flere helsefagarbeidere og
på en ny og meget populær lederutdanning i pleie- og omsorgssektoren.
Økt kompetanse gir større effektivitet.
Det viser en rapport fra Telemarksforsking som slår entydig fast
at økt kompetanse fører til dramatisk effektivisering. Å ha kompetente
ansatte på jobb reduserer mye dobbeltarbeid, reduserer veiledningstid
og øker fleksibiliteten.
SV ønsker bemanningsnormer i dette
forslaget, men i Høyre har vi mer tro på veiledende bemanningsplaner. Det
vil sikre en mer dynamisk bemanning basert på pasientsammensetning,
pasientenes reelle situasjon og behov, med tanke på både forverringer
og forbedringer av tilstand.
SV sier også i forslaget at de
er opptatt av at eldre selv skal få større innflytelse over tilbudet
de får. Men SV praktiserer jo det stikk motsatte i kommuner der
de styrer. Ta Tromsø f.eks.: Der har SV, Arbeiderpartiet og Rødt vedtatt
at fritt brukervalg skal avvikles i 2019. De har altså ingen tillit
til at den enkelte kan velge selv. Valgfrihet handler om å kunne
få lov til å velge hvem som kommer hjem til deg, hvem som skal dusje
deg på ditt eget bad, hvem som skal smøre maten din på din egen
kjøkkenbenk, og hvem som skal hjelpe deg til sengs på ditt eget soverom.
Debatten i Tromsø har rast og raser
fortsatt. Mange er fortvilet over at de som styrer kommunen, rir
prinsipper. En trenger ikke være redd for at den private omsorgsleverandøren
er et stort internasjonalt selskap i Tromsø. Nei, det er det ikke.
Privat Omsorg Nord i Tromsø er skapt av Trude Wester, kvinnen og
sykepleieren har «gründet» sin egen bedrift fordi hun har pågangsmot
og et inderlig ønske om å skape gode tjenester til brukerne. Og
brukerne i Tromsø er fornøyde. De ansatte trives nok også på jobb,
for hos Trude Wester er sykefraværet 1 pst. Til sammenligning er
sykefraværet i kommunen 13 pst.
29. mai i år fortalte Stavanger
Aftenblad om en demenspasient som hadde hatt 30 ulike hjelpere innom på
en måned. Mangel på tillit i hjemmebaserte tjenester handler ofte
mye om at det stadig er ukjente folk som kommer for å yte helsehjelp.
Høyre mener at hjemmebaserte tjenester, enten de leveres av kommunen
eller av en privat leverandør, skal organiseres bedre, i mindre team
rundt hver pasient, fremover. Det vil skape mer tillit – tillit
mellom pasient og ansatt – og det vil trygge pasienter og pårørende.
Olaug V. Bollestad (KrF) [22:49:57]: Kristelig Folkeparti
vil at Norge skal preges av respekt for menneskeverdet, uansett
alder. Våre eldre skal oppleve livskvalitet og bli behandlet med
verdighet og respekt. Vi vet at ansatte i kommunene, i hjemmetjenesten
og på sykehjemmene gjør en kjempejobb hver eneste dag for å ta vare
på våre eldre. De viser verdier som varmer i praksis. De fortjener
en stor takk fra oss. Men vi trenger flere ansatte i eldreomsorgen.
Det er ikke alt som kan effektiviseres. Man kan ikke be de ansatte
om å springe smartere. Derfor vil Kristelig Folkeparti utvikle en
minstenorm for bemanning og kompetanse på sykehjem og i hjemmetjenestene
etter pleietyngde.
Verdighet og respekt handler om
konkrete ting i hverdagen: å spise den maten man liker, stå opp
og legge seg når man vil og å komme seg ut og møte andre mennesker.
En velfungerende eldreomsorg er en omsorg som følger opp den enkelte,
som viser respekt for den eldre som menneske og medmenneske.
Det er nettopp dette som er tanken
bak verdighetsgarantien: Den forplikter kommunen på å legge til
rette for en eldreomsorg som sikrer den enkelte et verdig og et
så langt som mulig meningsfylt liv, i samsvar med sine individuelle
behov. Det er nedfelt i formålene i helse- og omsorgstjenesteloven
og i verdighetsgarantien. Den enkelte skal møtes med respekt og
behandles med verdighet.
Men vi vet at virkeligheten ikke
alltid er slik at de eldre opplever verdighet. For Kristelig Folkeparti
er det en kampsak at verdighetsgarantien i praksis skal gjøre at tilbudet
til landets eldre blir reelt styrket. Verdighetsgarantien må følges
opp. Det finnes en rekke eksempler på at det til tross for verdighetsgarantien
og annet regelverk er behov for ytterligere forbedringer i vår eldreomsorg.
Kristelig Folkeparti er enig med forslagsstillerne i at de eldre
i større grad enn i dag må få lov til å være med og styre den hjelpen
de får, og til og med må kunne prioritere selv hva de vil ha hjelp
til, og hvilke omsorgstjenester de har behov for. Dagens eldreomsorg
er i altfor stor grad styrt av stoppeklokker og skjema. Istedenfor
å ta utgangspunkt i den eldres behov og å stole på de ansattes kompetanse
til å imøtekomme behovene, styres det mange steder etter standardiserte
tidsskjema, som ikke tar hensyn til at det er individuelle mennesker man
har foran seg.
Kristelig Folkeparti mener den
eldre må få lov til å velge hva den tiden vedkommende får innvilget,
skal brukes til. Det har de kompetanse til å gjøre, og da bør de få
innflytelse over det i form av å få velge. Dagene varierer, og de
må få lov til å velge ut ifra det behovet de har.
Derfor vil Kristelig Folkeparti
støtte de forslagene som vi står sammen med Senterpartiet og Arbeiderpartiet
om.
Presidenten: Ønsker
representanten også å ta opp forslagene fra Kristelig Folkeparti?
Olaug V. Bollestad (KrF) [22:52:51]: Ja.
Presidenten: Representanten
Olaug V. Bollestad har tatt opp de forslagene hun refererte til.
Kjersti Toppe (Sp) [22:53:12]: For to år sidan vedtok Bergen
bystyre å stramma inn i tidsbruken, dei såkalla normtidene, hos
pleietrengande. Det var eit ganske tverrpolitisk vedtak. Nokre eksempel
var at morgonstellet for dei sterkt pleietrengande vart redusert
med 10 minutt, frå 60 til 50 minutt. Tid til dusj vart kutta med
10 minutt til 35 minutt. Oppgåver som å gi augedropar, skriva handleliste
eller hjelpa med støttestrømper vart også redusert med 5 minutt
kvar. Husvask skulle gjerast kvar tredje veke i staden for annakvar.
Senter for omsorgsforsking har no utarbeidd ein evalueringsrapport
som slår fast at dei nye normtidene har fått fleire negative konsekvensar.
86 pst. av dei tilsette i heimetenestene meinte at endringane har
gått ut over brukarane, og dei tilsette meinte at arbeidsdagen hadde
vorte meir hektisk. 90 pst. av heimesjukepleiarane meinte at arbeidsdagen
hadde vorte verre. Resultata burde ikkje vera så oppsiktsvekkjande.
Det er noko som alle kan forstå.
SV reiser difor ein viktig debatt,
for dette er noko som føregår rett ute i ein kommune nær oss.
Korleis skal vi sikra dei eldre
pleietrengande gode tenester? Er målstyring med normtider vegen
å gå for å sikra at arbeidet vert gjort effektivt og greitt? Treng norsk
eldreomsorg ei tillitsreform til erstatning for målstyring, og vil
bemanningsnorma sikra nødvendig kvalitet og kompetanse i tilbodet?
Svaret på det første er eit absolutt
ja. Senterpartiet vil stemma for forslaga om å be regjeringa invitera
kommunar til eit samarbeid om ei tillitsreform i heimetenestene.
Vurderingane av korleis ressursane skal brukast, må i større grad
overlatast til dei som får og yter tenestene, og ein må gi ansvaret
til det helsepersonellet som kjenner brukaren best. Mengderapportering
må minimerast til det heilt nødvendige. Svaret på det siste er at
Senterpartiet er litt meir i tvil. Bemanningsnorm kan vera ein måte
å sikra kvaliteten i tilbodet på. Ein annan måte er å setja klare
kvalitetskrav til tilbodet, men med klar fagleg rettleiing og med
tydelege krav til kompetanse, kvalitet og bemanning for dei ulike
tenestene i eldreomsorga.
Vi meiner at norske eldre treng
både betre grunnbemanning, rett kompetanse, meir tid og betre tidsbruk. Det
viktigaste er at kommuneøkonomien står i forhold til dei oppgåvene
som kommunane vert pålagde.
Torgeir Knag Fylkesnes (SV) [22:56:20]: Det er stor interesse
i norske kommunar for tillitsreform. I Norden stammar ideen frå
København der SVs søsterparti innførte ordninga i 2009.
I Oslo blei reforma samrøystes
vedtatt i førre periode. I Tromsø blei ho vedtatt og sett i gang
av det nye bystyret leidd av Sosialistisk Venstreparti, Arbeidarpartiet
og Raudt. I Stavanger gjekk Høgre og Framstegspartiet saman med
SV om å gjere det same. Mange ser tillitsreforma som ein offensiv
måte å følgje opp samhandlingsreforma på.
Hovudelementa i tillitsreforma
er å bruke meir tid og ressursar på behova og ønska til brukarane
og mindre på skjemavelde og byråkrati. Alt som svekkjer forholdet mellom
helsearbeidar og pleietrengande, må reduserast – kontroll og detaljstyring
skal erstattast med tillit og faglegheit. Dei tilsette må få tillit
til å bruke fagleg skjønn i større grad enn i dag, og brukaren skal
få meir kontroll over eige liv.
Tillitsreform er derfor tre ting:
ei leiingsreform, ei styringsreform og ei tilsettereform. Det er
eit svar på New Public Management-tenkinga, med målstyring, bestillar–utførar-modellen,
stykkprisfinansiering og fritt brukarval som sidan 1980-talet har
prega norsk kommunesektor – og som på mange måtar har kollapsa i
dag. Stoppeklokkeomsorga har vist seg å vere kostnadsdrivande og
byråkratiserande, ho tar ressursar bort frå dei som treng det, svekkjer
rekrutteringa og slit ut helsearbeidarar.
Bildet er breitt og klart. Det
er den kommunale klokskapen som pregar bildet. Sjølv om kommunane
ofte er ulike, har dei dei same utfordringane: knappe budsjett, stadig
fleire hjelpetrengande, ei samhandlingsreform som gir kommunen fleire
og meir krevjande oppgåver, utfordringar med å rekruttere kvalifisert
personell, fleire brukarar med komplekse og samansette lidingar
og ikkje minst auka forventningspress frå både folk og politikarar.
Tillitsreform er ein del av svaret
for å møte denne utfordringa.
Det neste steget er å etablere
ein ny standard for kor mange tilsette det skal vere, og kva slags
kompetanse som skal møte dei pleietrengande.
Det hjelper lite med tillit dersom
det er for få folk. Skal dei tilsette verkeleg kunne blomstre som
fagfolk og omsorgsarbeidarar, må dei ha både tid og tillit. Dette heng
saman. Dette må vidare følgjast opp med faglege verktøy som kan
brukast i møte med ei stadig meir utfordrande og kompleks pasientgruppe
i kommunane. For med meir tillit blir kompetansen viktigare og må byggjast
vidare på.
På mange måtar er dagens vedtak
– det er ikkje eit fleirtal, men det er eit gjennombrot for ideen
om tillitsreform på nasjonalt plan i Noreg. Ei samansetjing av Arbeidarpartiet,
Senterpartiet og Kristeleg Folkeparti støttar no SVs forslag om
å setje i gang arbeidet med ei tillitsreform. Dette peikar retning
for eit nytt fleirtal etter valet 11. september.

Line Henriette Hjemdal hadde
her overtatt presidentplassen.
Ketil Kjenseth (V) [22:59:31]: Med mistillit skal valget
vinnes, tydeligvis. Nå har vi hørt om mistillit til offentlig sektor
her i hele kveld. Jeg synes det er forstemmende å høre at en over
så mange tiår har rigget Norge sånn at så mange hundre tusen offentlig
ansatte ikke har tillit, at så mange pasienter ikke har tillit,
at så mange elever og foreldre ikke har tillit til skolen. Det står
tydeligvis dårlig til i verdens lykkeligste land – og verdens rikeste
land.
For Venstre er omsorgstrappa det
grunnleggende innenfor primæromsorgen, og primærhelsemeldinga var
svaret for framtida. Vi må organisere det annerledes, vi må ha mer
kompetanse på plass, og de må jobbe mer sammen.
Jeg har selv vært gjennom å ha
en eldre far i et langt sykeleie i en Arbeiderparti-styrt kommune,
alltid styrt sammen med SV eller Senterpartiet. I stedet for å bruke så
mye tid i Stortinget på å ønske seg hvordan det skulle være: Arbeiderpartiet
og Senterpartiet har de aller fleste ordførerne i hele Norge. Hvorfor
var standarden da at det var 60–70 forskjellige pleiere innom min
far i løpet av en måned? Jeg kan ikke skjønne hvorfor det skal være svaret.
Og til at en da ønsker seg en bemanningsnorm: Det må jo bare være
å sette det i verk, når en har makten i så mange kommuner, som faktisk
har ansvaret for å drive den tjenesten.
Så det må være mulig å komme med
noe annet enn mistillit, skulle jeg håpe. Det er ikke svaret, verken
for den enkelte som sitter og har behov for hjelp, for pårørende
eller for ansatte. Vi er nødt til å snakke annerledes, tenke annerledes
og bruke ressursene annerledes, for det er faktisk mulig.
I nabolaget til faren min er det
en institusjon for psykisk utviklingshemmede. Der går det tre skift
per døgn. Så det skulle være mulig å organisere hjemmetjenesten på
en annen måte også, i vaktordninger, heller enn å ha en rekke småstillinger
som gjør det helt umulig for de ansatte å få til et sammenhengende
tjenestetilbud.
Så – litt sent på kvelden – jeg
må bare ønske lykke til. Det er faktisk mulig, men start i de kommunene
hvor en har makta.
Statsråd Bent Høie [23:02:23]: Høyre ønsker å skape pasientens
og brukerens helse- og omsorgstjeneste. For å få dette til må vi
sørge for mer innflytelse for pasientene og brukerne. Dette gjelder
muligheten til selv å påvirke utformingen og innholdet i de tjenestene
en mottar fra helsetjenesten, men det handler også om å finne gode
løsninger som ivaretar pasienten og brukeren på en god og verdig
måte.
Det er et viktig prinsipp at tjenestetilbudet
så langt som mulig tar hensyn til den enkeltes spesielle behov og ønsker.
I § 3-1 i pasient- og brukerrettighetsloven slår en fast at tjenestetilbudet
så langt som mulig skal utformes i samarbeid med pasienten og brukeren.
Det er derfor viktig at kommunene anstrenger seg for å finne individuelt
tilpassede løsninger.
Gjennom reformen Leve hele livet
har regjeringen satt seg som mål å finne de lokale løsningene og
verktøyene som fungerer i praksis, og sørge for at de blir tatt
i bruk i hele landet. Og vi griper fatt i de områdene der vi ser
at det dessverre svikter for ofte: mat, aktivitet, fellesskap, helsehjelp
og sammenhengende tjenester. Leve hele livet er en reform som blir
til i samarbeid med dem som trenger tjenesten, dem som yter tjenesten,
og dem som er ansvarlige for tjenesten. Vi har erkjent at vi ikke kan
viske ut kvalitetsforskjeller og legge planer på et skrivebord i
hovedstaden. Derfor skal vi ut i landet og lytte til brukere, pårørende
og ansatte, som vet hvor skoen trykker. I løpet av våren og høsten
arrangerer vi dialogmøter ulike steder i landet, der vi får innspill
til hva som er de beste løsningene. Sammen med oppsummering av ny
kunnskap og forskning skal dette danne grunnlaget for en stortingsmelding
som planlegges å legges fram våren 2018. Meldingen skal gi en oversikt over
de tiltakene som er igangsatt, og fremme forslag til nye tiltak
og virkemidler i dette reformarbeidet. Reformen skal iverksettes
nasjonalt fra 2019.
I likhet med forslagsstillerne
er regjeringen opptatt av kvalitet og valgfrihet i helse- og omsorgstjenesten. Gode,
effektive og trygge tjenester krever god kompetanse på riktig nivå,
på riktig sted og til riktig tid. God kompetanse er også en forutsetning
for det gode faglige skjønnet som forslagsstillerne etterlyser.
Vi har derfor lagt fram en plan for rekruttering, kompetanse og
fagutvikling i de kommunale helse- og omsorgstjenestene: Kompetanseløft
2020. Planen har som formål å bidra til en faglig sterk tjeneste
og å sikre tjenestene tilstrekkelig og kompetent bemanning.
Jeg mener det er viktig å gi de
tiltakene som nå er satt i gang eller er i ferd med å iverksettes,
tid til å virke, før en eventuelt innfører nasjonale forsøk eller
støtteordninger, som forslagsstillerne viser til. Jeg vil også minne
om at vi nå er i ferd med å utvikle en trygghetsstandard som alle
sykehjem kan bruke for å sikre en god praksis. Trygghetsstandarden
skal bl.a. konkretisere hvordan sykehjem kan sikre en god ledelse,
organisering og profesjonell praksis, herunder bemanning. Det å
sikre god nok bemanning er viktig for å ha en god og trygg tjeneste.
Presidenten: Det
blir replikkordskifte.
Tove Karoline Knutsen (A) [23:05:38]: Valgfrihet er viktig
i en tillitsreform. Valgfrihet var også et tema i diskusjonen rundt
kommuneproposisjonen. I den debatten antydet representanten Helgerud,
som er partifelle av statsråden, at enten må valgfrihet dreie seg
om valg mellom privat og offentlig, eller så er det ikke egentlig noen
reelle valg hvis det ikke er noe Arbeiderpartiet finner ut skal
være valgmuligheten.
Valg av privat leverandør i fritt
brukervalg gjelder ikke rett til å velge hvilken person som skal
komme hjem til en, eller rett til å bestemme når man skal stå opp eller
legge seg, og det gjelder slett ikke rett til å velge en ny leverandør
hvis man finner ut at man har valgt feil. Mitt spørsmål til statsråden
er: Er han enig i at slik som tillitsreformen her er beskrevet,
gir den bedre reelle valgmuligheter enn fritt brukervalg, som vi
har sett nå i noen år?
Statsråd Bent Høie [23:06:41]: Jeg er ikke enig i den beskrivelsen
representanten Knutsen gir av fritt brukervalg. Jeg har f.eks. ved
flere anledninger vært og møtt brukerne i Tromsø, som Arbeiderpartiet
og de rød-grønne partiene vil frata muligheten til å velge. De beskriver
nettopp betydningen av for det første å kunne velge et alternativ,
men også det at det alternativet en da velger, har gitt en helt
annen oppfølging, mye mer stabil bemanning, mye mer en-til-en-forhold.
Og det er viktig i seg selv. Men det å kunne velge, og det å kunne velge
vekk, er også en verdi for brukerne. I et system der det kun er
det offentlige som har muligheten til å tilby disse tjenestene,
har en ofte en klagerett. I et system med en valgmulighet har en
også en bytterett. Jeg er ikke i tvil om hvor den enkeltes rettigheter
står sterkest – det er når en har en bytterett, ikke bare en klagerett.
Tove Karoline Knutsen (A) [23:07:44]: Dette er ganske oppsiktsvekkende,
for i fritt brukervalg slik det er praktisert i Oslo, og slik det
er i Tromsø, har man ikke noen rettighet til å velge om igjen hvis
man finner ut at man har valgt feil. VG hadde et stort oppslag før
valget i 2015 med personer i bydeler i Oslo som hadde forsøkt å velge
på nytt fordi de var misfornøyd med den private leverandøren, men
det var ikke mulig. Vil statsråden si at det ligger implisitt i
avtalen om fritt brukervalg at man kan få velge på nytt, og kan
det ligge implisitt at man kan velge hvilken person som skal komme
hjem til en?
Statsråd Bent Høie [23:08:30]: Representanten Knutsen vet
utmerket godt at de ulike ordningene innenfor fritt brukervalg er
noe som kommunene selv bestemmer. Jeg regner med at de ulike ordningene innenfor
det som åpenbart er Arbeiderpartiets alternativ, en tillitsreform,
vil være noe som kommunene selv råder over og finner ulike løsninger
på. Det er nå laget en god veileder for kommunene for å kunne innføre fritt
brukervalg, og det er helt åpenbart at i et fritt brukervalg skal
en kunne velge flere ganger, ikke bare én gang.
Presidenten: Replikkordskiftet
er omme.
Tove Karoline Knutsen (A) [23:09:22]: Jeg hadde lyst til
å kommentere representanten Kjenseth, som sier at tillitsreformen
bygger på mistillit. Nei, det gjør den ikke, tillitsreformen bygger
på tillit. Man skal på en helt annen måte organisere pleie- og omsorgstjenestene
slik at man bygger på tilliten. Man gir og viser en større tillit
til de ansatte, får vekk kontroll og rapportering – bygger på tillit
og viser de ansatte tillit. Det er det som ligger i hele reformen.
Det er det man har klart å få til i København, det er det man nå
er i ferd med å gjøre i Oslo, og det er det man vil gjøre i Tromsø.
Så hører jeg at mange snakker om
Tromsø. Det er 1 pst. som kan velge, hvis valget var så viktig.
Hvis man skal ha en reell valgmulighet, og privat/offentlig er et viktig
valg, måtte omtrent halvparten være privat og halvparten være offentlig.
Men i alle undersøkelser vi har hatt – TNS Gallup har hatt flere
undersøkelser nå mange år på rad – sier folk at det ikke er privat/offentlig som
er det viktige valget. Man har lyst til å velge hvem som skal komme
hjem til en, man har lyst til å si: Jeg vil ha den personen som
kommer hjem og hjelper meg med det mest intime stellet, jeg vil
ha den personen som jeg trives sammen med. Det er ikke alltid like
lett at alle kan velge på øverste hylle, det må vi erkjenne alle sammen,
men hvis vi har et system hvor man har hånd om alle ansattressursene,
er det lettere å etterkomme brukernes ønsker enn hvis man splitter
det opp i mange leverandører.
Når det gjelder det statsråden
sa om Tromsø og de som får pleie i privat omsorg, eller Prima Omsorg,
som er et firma, tror jeg helt sikkert at mange synes de får gode
tjenester. Men jeg kjenner også veldig mange som får gode offentlige
tjenester i Tromsø – mange. Det er 99 pst. som får gode offentlige
tjenester i Tromsø, og det er 1 pst. av brukerne som får tjenester
i Tromsø, som får det gjennom de private. Jeg synes det er ganske
dyrt å ha store transaksjonskostnader for at 1 pst. skal være privat når
folk sier at det ikke er det viktige. Det viktige er at man får
gode tjenester, at man trives sammen med dem som gir en tjenestene,
og at man har mulighet for å velge. Det er det folk sier er viktig.
Jeg kjenner på meg selv, når jeg nå begynner å nærme meg den alderen
hvor jeg kanskje må få hjelp fra andre, at ja, da er det det som
er viktig og ikke navnet på logoen.
Bård Hoksrud (FrP) [23:12:46]: Det som er synd når jeg hører
på representanten Knutsen, er at det er en fobi mot de private,
og at det offentlige er bra. Ja, det er veldig mange gode offentlige
som leverer pleie- og omsorgstjenester, men det er også mange gode
private. Det er litt synd at man velger å legge seg på et nivå hvor
alt som er privat, er fælt og stygt, mens alt som er kommunalt,
er veldig flott og fint. Når man hører på representanten Knutsen,
er det det som er gjennomgangsmelodien. Det er trist, for jeg tror
at det å ha et supplement, det å ha flere å spille på, faktisk gir
bedre tjenester til brukerne, og det er det man burde være opptatt
av.
Så registrerer jeg at vi har et
arbeiderparti som er kritisk til alt som er nytt. Under åtte år
med rød-grønn regjering skjedde det omtrent ingenting når det gjelder hvordan
man skal tenke og jobbe i eldreomsorgen for å bedre eldreomsorgen
til dem som trenger det. Denne regjeringen har faktisk kommet med
en statlig forsøksordning. Så kan man harselere med det, men det
var faktisk flere kommuner som sa nei til å bli med på å få mer øremerkede
midler, enn dem som ble med i statlig forsøksordning. Det betyr
at kommunene ikke ønsker å få mer penger, fordi forutsetningen var
at man måtte bruke pengene på eldreomsorg og ikke på andre ting
– man måtte prioritere eldreomsorgen. Det valgte mange kommuner
bort, og mange av dem er styrt av Arbeiderpartiet. Det var mange
kommuner som kunne tenke seg å være med i forsøksordningen, men
det manglet en stemme eller to fordi det ble ideologi og at noen
ikke ønsket dette. Den saken vi diskuterer i dag, handler faktisk om
at Arbeiderpartiet og Senterpartiet styrer de aller fleste av landets
kommuner. Det er bare å gå tilbake til sine egne lokalpolitikere
og si at nå må dere prioritere eldreomsorgen, nå må dere sørge for
å gjøre dette.
Fremskrittspartiet ønsker en statlig
finansiering nettopp fordi vi ser at en del kommuner velger ikke
å prioritere opp eldreomsorgen, men faktisk prioriterer den ned.
Det ønsker ikke Fremskrittspartiet. Derfor ønsker vi en statlig
finansiering, derfor var vi veldig glad da vi fikk på plass en forsøksordning
for å se om dette funker, fordi vi tør å teste ut nye ting.
Så har jeg bare lyst til å si,
når representanter fra Arbeiderpartiet og SV skryter av Tromsø,
skryter av Oslo og skryter av Trondheim, at eksemplene er mange
på mennesker som føler at de ikke får de tjenestene de trenger innenfor
pleie- og omsorgssektoren – i Åsnes hvor Asbjørn ikke fikk lov til
å bo, men han nektet å reise fra sykehjemmet, eller Trygve på Voss
som ikke får den langtidsplassen han har søkt om. Det handler om
lokale prioriteringer, og det handler om vilje til å prioritere.
Fremskrittspartiet ønsker statlig finansiering nettopp fordi hvis
man oppfyller kriteriene, skal man få en plass uavhengig av om kommunen
velger å prioritere eldreomsorg eller ikke.
Hvis vi ser tilbake til Oslo, viser
SSBs foreløpige tall at til tross for mer eiendomsskatt i Oslo,
er antallet ansatte gått ned. Det er SV som styrer: Det er bare
å gå tilbake og sørge for å rydde opp i Oslo kommune, hvis det er
det de vil. Men det viser seg at Inga Marte Thorkildsen og byråden
i Oslo egentlig ikke ønsker å prioritere eldreomsorg, men andre
ting.
Ketil Kjenseth (V) [23:16:04]: Til Arbeiderpartiets representant
Tove Karoline Knutsen vil jeg starte med en bra programformulering
som Arbeiderpartiet har. Det dreier seg om å prøve ut forsøk hvor
et sykehusforetak og kommuner kan prøve ut en enhetlig helsetjeneste.
Det forsøket trenger Norge, men en tillitsreform blir litt intetsigende.
Jeg behøver ikke navngi kommuner,
men det er en grunn til at vi har måttet pålegge kommunene å oppgi ventelister
på sykehjems- og institusjonsplasser. Det gir ikke tillit at når
en søker om plass, får en den når det er ledig plass, og ikke når
behovet er der. Det er et eksempel på at tildelingskontorene har
skjøvet på køene. Nå må de i hvert fall vise kortene. Det sier noe
om at det trengs åpenhet og informasjon for å skape tillit. Den
har ikke vært synliggjort, og da kan en ikke få tillit.
Når en har så mange ansatte i så
mange forskjellige stillingsbrøker, gir det ikke nevneverdig tillit,
det heller. Det er den eneste sektoren i samfunnet jeg vet om som opererer
med så intrikate og så små stillingsbrøker, og hvor ansatte faktisk
kan nekte å jobbe i ulike etasjer i et sykehjem. Det er ganske spesielt
at det kan stilles den slags krav. Det må kunne være mulig for en
arbeidsgiver å stille krav om at en har hel stilling, men forskjellige
arbeidssteder, enten det er i forskjellige etasjer eller forskjellige
institusjoner.
Dette handler også om hvem som
skal være med på å bygge kapasitet. Den rød-grønne regjeringa tok
jo fra boligsamvirkene mulighetene til å bygge. De fikk ikke lenger
tilskudd. Hvilken tillit er det? Her trengs alle aktører, her trengs
all tillit vi kan skape og få, men det er tydeligvis ikke alle som
får den. Det går smått med velferdsteknologien og innovasjon når
pleie- og omsorgssjefens viktigste oppgave er å få vikarkabalen
til å gå rundt, og ikke å se framover og skape nye muligheter, ny
kapasitet og ny organisering innenfor pleie- og omsorgssektoren.
Torgeir Knag Fylkesnes (SV) [23:18:58]: Eg synest det var
veldig avslørande å sjå i innstillinga at regjeringspartia ikkje
støttar forslaget om at eldre skal kunne ha innverknad på kven som
faktisk pleier dei. Det er djupast sett det valfridom handlar om.
Det er ei slags endeleg avskjedserklæring frå omgrepet «valfridom» frå
regjeringa sin munn – eit omgrep dei bør bruke mindre og mindre
etter kvart som åra går. Avsløringa er at valfridom har ikkje handla
om dei hjelpetrengande der ute, dei denne saka faktisk handlar om.
Det handlar om noko heilt anna. Det handlar om fridomen til bedrifta til
å gå inn i den offentlege velferda og overta verksemd der. Det er
det det handlar om, og det meiner eg heile innstillinga har vore
ein avslørande demonstrasjon på.
Så til Kjenseth – dette føyer seg
vel berre inn i rekkja av ulike saker som Venstre handterer, der
dei er på ville vegar overfor folk der ute. Venstre klarer å sjå
dette forslaget som mistillit. Da lurer eg på kvar lojaliteten til Venstre
eigentleg ligg. Lojaliteten ligg ikkje hos dei hjelpetrengande,
som vil få forsterka rettar med dette forslaget. Han ligg ikkje
hos dei tilsette, som faktisk skal gjere jobben. Nei, lojaliteten
ligg hos systemet. Når forslaget legg opp til å redusere rapporteringssystemet
og målstyringssystemet som er i både stat og kommune, klarer Venstre
berre å sjå mistillit. Dei klarer ikkje å sjå den tilliten dette
skal gi folk som faktisk er i ein pleiesituasjon. Det er ganske
utruleg. Og det får meg til å tenkje på kva slags parti Venstre
faktisk har blitt – meir lojal til systemet, meir lojal til regjeringa
enn til dei folka ein er sett til å hjelpe.
Tove Karoline Knutsen (A) [23:21:13]: Representanten Kjenseth
sier at det er bare å sette i gang. Det er tre kommuner i Norge
som nå har satt i gang. Men det hadde vært veldig fint om man gjorde
slik man gjorde i Danmark, at også regjeringen var med og løftet
dette, og det er det dette forslaget er en invitasjon til.
Ellers er jeg helt enig med representanten
Kjenseth i at det ikke er noen «quick fix» i en slik ny organisasjonsmodell,
det er et grundig arbeid som må gjøres.
Og så til valgfrihet – privat og
offentlig. Vi har diskutert det før, og jeg kan godt gjenta det:
Vi er kunnskapsbasert i måten vi betrakter dette på. Vi har masse forskning
på dette. Vi har erfaring fra dem som har konkurranseutsatt og privatisert
eldreomsorgen, som f.eks. i Sverige. Og så ønsker vi at mest mulig
av de pengene, alle pengene, vi bevilger til eldreomsorg, skal gå
til de eldre gjennom god bemanning, god kompetanse og anstendig
lønn og pensjon til de ansatte. Det er det vi ønsker. Det er det
det handler om.
Bård Hoksrud (FrP) [23:22:31]: Det er ganske spesielt å høre
foregående taler fra denne talerstolen fortelle om de forferdelige
private og tydeligvis også snakke ned ansatte som jobber i private
omsorgstjenester. Jeg tror faktisk at mange av dem som jobber i
private omsorgstjenester, blir litt forferdet når de hører hvordan enkelte
representanter omtaler den jobben de gjør. Jeg mener at enten man
er offentlig ansatt eller privat ansatt i omsorgsyrker, er man faktisk
der for å gjøre en best mulig jobb og levere gode tjenester til
dem som skal motta disse.
Og så, når man trekker fram disse
tre byene som SV og Arbeiderpartiet er veldig opptatt av å trekke
fram som de gode eksemplene, at man skal bruke alle pengene på eldreomsorg
og pleie, og ikke på private selskaper: Det er nettopp derfor –
hvis man kan klare å levere bedre og billigere tjenester, slik som
Hovseterhjemmet, som leverer bedre tjenester med flere ansatte på
jobb. Det sies at de som bor der, ikke er opptatt av, eller bryr
seg om, om det er sånn eller slik. Nei, de bryr seg om å få fortsette
å bo der de bor og få lov til å være sammen med de ansatte som jobber
der nå. Og Hovseterhjemmet er altså et privat sykehjem hvor de som
bor der, gikk til kamp for å få lov til å fortsette å bo der, og
for at man fortsatt skulle ha den bemanningen som byråden i Oslo, med
SV i spissen, syntes var for god. Jeg synes det er trist. Jeg synes
ikke man har for god eldreomsorg i Oslo kommune, heller ikke hos
de private, så jeg synes det er dårlig at det er en slik jakt etter
noen, og at det er viktig at det er et skilt på veggen hvor det
står kommune, og at man ikke skal være mer opptatt av faktisk å
levere gode tjenester til dem som trenger det.
Det er nettopp det denne regjeringen
nå gjør med den nye reformen. Her ønsker man å ta med kommunene,
her ønsker man å få fram de gode eksemplene, og dem finnes det mange
av rundt omkring i landet. Og så skal man spille på alle de gode
innspillene man får, for å sørge for å løfte pleie- og omsorgstjenestene
og løfte eldreomsorgen i landet. Det er hele poenget. Og man er faktisk
opptatt av at brukerne skal få mye mer å si, derfor gleder jeg meg
også til at reformen kommer, at regjeringen fortsetter, og at vi
skal få levert gode eldreomsorgstjenester til alle dem som trenger
det.
Og som sagt: Fremskrittspartiet
skulle gjerne sett at vi fikk på plass full statlig finansiering,
for da hadde ikke det å kunne levere gode tjenester vært avhengig
av om kommunene har penger eller ikke. Alle de kommunene som er
med i den statlige forsøksordningen, er, så vidt jeg har registrert,
svært godt fornøyd med at de er med, og mener at de leverer gode
og enda bedre tjenester til innbyggerne sine – fordi de er med i
det statlige forsøket.
Presidenten: Flere
har ikke bedt om ordet til sak nr. 29.
Innstilling
fra helse- og omsorgskomiteen om Representantforslag fra stortingsrepresentantene
Olaug V. Bollestad, Rigmor Andersen Eide og Geir Jørgen Bekkevold om
helsehjelp til papirløse migranter (Innst. 402 S (2016–2017), jf.
Dokument 8:106 S (2016–2017))
Presidenten: Etter
ønske fra helse- og omsorgskomiteen vil presidenten foreslå at taletiden
blir begrenset til 3 minutter til hver partigruppe og 3minutter
til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
inntil tre replikker med svar etter innlegg fra medlemmer av regjeringen,
og at de som måtte tegne seg på talerlisten utover den fordelte
taletid, får en taletid på inntil 3 minutter.
– Det anses vedtatt.
Kjersti Toppe (Sp) [23:26:25] (ordførar for saka): Kristeleg
Folkeparti har fremja forslag om å gi papirlause immigrantar tilgang
til førebyggjande og behandlande helsetenester i primærhelsetenesta,
inkludert rett til å stå på liste til fastlege. Det vert òg føreslått
å be regjeringa sørgja for at tilbodet for sårbare grupper papirlause
migrantar, som barn, personar med funksjonshemjingar, gravide kvinner
og eldre, er på linje med tilbodet til befolkninga elles. Det vert
òg føreslått å be regjeringa utarbeida ordningar for finansiering
av helsetenester til papirlause utan midlar.
Forslaga får ikkje fleirtal, men
støtte frå Kristeleg Folkeparti, Venstre og Senterpartiet i innstillinga,
med litt varierande ordlyd.
Retten til helse er ein menneskerett.
Det er udiskutabelt og er slått fast i fleire internasjonale konvensjonar og
erklæringar. Helsehjelp skal vera tilgjengeleg for alle, utan diskriminering.
I Noreg har personar utan fast opphald i riket rett til omgåande
helsehjelp, helsehjelp som er heilt nødvendig og ikkje kan venta,
nødvendig helsehjelp før og etter fødsel og abort og rett til smittevernhjelp.
Barn har òg rett til nødvendige helse- og omsorgstenester frå kommunehelsetenesta
og spesialisthelsetenesta. Men pasientar som ikkje er busette i
Noreg, skal dekkja behandlings- og pleieutgiftene sjølve. Om pasienten
ikkje kan det, skal utgiftene dekkjast av vedkomande helseinstitusjon
eller tenesteytar, heiter det.
Det er mange forhold som tyder
på at retten til helsehjelp i Noreg utan diskriminering ikkje vert
følgd opp i praksis – ikkje fordi tenestene eller fagpersonar set
seg imot det, men fordi Stortinget brukar helsetilbod som eit innvandringsregulerande
tiltak. Det er uhøveleg.
I 2015 underteikna elleve norske
organisasjonar eit opprop om rett til helsehjelp for papirlause.
Det vart i oppropet vist til at barn etter Barnekonvensjonen må
ha rett til fastlege som andre barn, og det vart fokusert på at dagens
regelverk inneber at helsepersonell er utsett for eit urimeleg dilemma
når dei vert tvinga til å fråvika prinsippet om å gi omsorg og medisinsk
behandling basert på behov. Det bryt med dei yrkesetiske retningslinjene
for helsepersonell.
I Helsedirektoratets rapport frå
mai 2009, Migrasjon og helse, kjem dei med ei rekkje anbefalingar
til oss om å betra tilgangen til helsehjelp for papirlause migrantar. Det
er kome faglege innspel som støttar dette representantforslaget,
frå Den norske legeforening, Kirkens Bymisjon, Leger Uten Grenser
og Helsehjelp til papirløse i Oslo og Bergen, som alle skildrar
utfordringar med dagens praksis. Det er oppsiktsvekkjande at ein
helsestatsråd og eit storting kan argumentera med at ein ikkje skal
gi helsehjelp fordi det er ei for sjenerøs ordning, som vil kunna
vera ein trekkfaktor som gjer at fleire vil koma som udokumenterte
migrantar til Noreg. Senterpartiet vil vera tydeleg: Legar og anna
helsepersonell skal vera helsearbeidarar, ikkje grensevaktarar.
Med dette tar eg opp Senterpartiets
forslag i saka, det vi står aleine om, og dei vi står saman med
andre om.
Presidenten: Representanten
Kjersti Toppe har tatt opp de forslagene hun refererte til.
Ruth Grung (A) [23:29:47]: Jeg vil først takke Kristelig
Folkeparti for at de setter søkelyset på helsehjelp til papirløse.
Det er en ytterst sårbar gruppe, og det er grunn til å anta at det
er mange mindreårige i denne gruppen, herunder enslige mindreårige,
som er spesielt sårbare.
Helseproblemer som ofte rapporteres,
er skader, arbeidsskader, infeksjoner, seksuelt overførbare sykdommer
og psykiske lidelser. Helseplagene er ofte knyttet til usikre livsforhold,
dårlig levestandard og dårlige arbeidsvilkår. Det er først og fremst
kommunehelsetjenester som er etterspurt, og med bedre kunnskap om
tilgjengelige tjenester kunne flere innleggelser og alvorlige helsetilstander
og situasjoner vært unngått.
Helsetjenesten har også et ansvar
for å bidra til å beskytte mot smittsom sykdom samt å forebygge
alvorlige lidelser som kan få inngripende konsekvenser for den enkelte
og samfunnet rundt. Den rød-grønne regjeringen fikk i 2012 vedtatt
en forskrift for å styrke retten til nødvendig helsehjelp for personer
uten lovlig opphold. Vi har fått mange gode faglige innspill fra
Legeforeningen, Kirkens Bymisjon, Leger Uten Grenser og Helsehjelp
til papirløse i Oslo og Bergen, som alle beskriver utfordringer
med å oppfylle intensjonen i dagens ordning. Hovedutfordringen er
bedre tilgang til helsehjelp for papirløse migranter.
Usikkerhet rundt finansiering kan
også være utfordrende. Helsepersonell gir tilbakemelding om hvilket dilemma
de står overfor – om de skal tilby helsehjelp uten at finansieringen
er avklart i forkant, og vite at den som mottar hjelp, i etterkant
kanskje ikke kan betale for selve helsehjelpen. Arbeiderpartiet
anerkjenner og vil spesielt framheve det arbeidet som frivillige
i Røde Kors, Kirkens Bymisjon og Helsehjelp gjør for å yte helsehjelp.
Arbeiderpartiet mener det er behov
for å vurdere hvorvidt endringene som ble gjennomført i 2012, fungerer
etter intensjonen. Vi mener det bør innhentes mer kunnskap om ordningen
for finansiering og organisering, og at man bør se til erfaringer
fra andre land. Sverige har nylig evaluert endringene de gjorde
i 2013. Vi mener det er behov for mer kunnskap om hvordan endringene
som ble gjennomført i 2012, fungerer, og vil derfor ikke støtte
noen av forslagene i dag.
Kristin Ørmen Johnsen (H) [23:32:34]: Forslagsstillerne har
i Dokument 8-forslaget flere forslag som gir personer uten rett
til opphold i Norge, såkalt papirløse, utvidede rettigheter til
helsehjelp som er på linje med helsehjelpen til befolkningen for
øvrig. Det gjelder bl.a. forebyggende og kurative tjenester i primærhelsetjenesten,
som rett til å stå på listen til fastlege. Mange har vært opptatt
av helsehjelp til papirløse, og i 2015 undertegnet elleve norske
organisasjoner oppropet Rett til helsehjelp for papirløse. FNs komité
for økonomiske, sosiale og kulturelle rettigheter anbefaler at personer
uten fast opphold i riket skal få helsehjelp på lik linje med andre.
I forskrift om rett til helse-
og omsorgstjenester til personer uten fast opphold i riket slås
det fast at alle har rett til øyeblikkelig hjelp. Det slås også
fast at papirløse har rett til helsehjelp som ikke kan vente, rett
til nødvendig helsehjelp før og etter fødsel, rett til abort og
rett til smitteverntjenester. Barn har også rett til helse- og omsorgstjenester
fra kommunene og spesialisthelsetjenesten, likeledes personer som
er psykisk ustabile. Barn og gravide har i stor grad samme rett
til helsehjelp om oppholdet er lovlig eller ikke. Dette er i tråd
med FNs barnekonvensjon, som krever at barnets beste skal være et
grunnleggende hensyn ved utforming av tilbudet. Retten til helsehjelp
ble også styrket og regulert slik at det ble en ensartet praksis
i 2011.
Siden gravide papirløse ikke er
medlem av folketrygden, må de etter regelverket betale for tjenesten
dersom de har midler til det, men dersom de ikke har midler til å
dekke utgiftene selv, skal dette betales av kommunen eller staten.
Det vises i merknader fra Kristelig
Folkeparti, Senterpartiet og Venstre til at ordninger i andre land
er mer tilgjengelige enn de norske. Men det er ganske vanskelig
å sammenligne, og det er opp til hvert land å bestemme hvilke helsetjenester
man skal yte innenfor rammene som menneskerettighetene setter. Det
er viktig at regelverket vi har for helsehjelp til papirløse, ikke
bryter med våre internasjonale forpliktelser.
Vi har i dag et regelverk som skiller
mellom dem som har lovlig opphold, og dem som ikke har lovlig opphold. Høyre
ønsker ikke å endre det og kan ikke støtte forslagene. Vi er også
skeptiske til en egen ordning for finansiering av helsehjelp til
papirløse, da det også kan skape utilsiktede virkninger.
Bård Hoksrud (FrP) [23:35:49]: Norge ble i år kåret til verdens
lykkeligste land. I rapportens innledning kan vi lese at Norge oppnår
å vedlikeholde sitt høye nivå av lykke – ikke på grunn av oljerikdommen,
men til tross for den. Opplevelse av lykke har en klar sammenheng
med gode velferdsordninger, godt ivaretatte menneskerettigheter
og gode styresett koblet med en sunn økonomi. Det handler om at
vi i Norge generelt har gode levekår, men også høy grad av tillit
mellom mennesker, noe som gjør oss mindre skeptiske og at vi føler
oss tryggere – et land kanskje de aller fleste ønsker å bo i.
Papirløse migranter – hvem er de?
Kirkens Bymisjon og Røde Kors driver et helsesenter for papirløse
migranter. Ifølge dem omfatter papirløse migranter de mennesker
som har fått avslag på tidligere asylsøknad, men som fortsetter
å bli i Norge, og de mennesker som befinner seg utenfor asylprosessen
– dvs. de som ikke har søkt om asyl eller aldri vært registrert
av norske myndigheter.
Statistisk sentralbyrå har estimert
at det bor 18 000 papirløse i landet i dag – ulovlige innvandrere
er altså hovedsakelig personer som verken har rett på asyl eller opphold
på humanitært grunnlag. Dette er personer uten beskyttelsesbehov,
personer som har en plikt til å forlate landet. Men det kan også
være personer som har kommet til landet uten lovlig visum, og som
ikke har søkt asyl eller gitt beskjed til myndighetene. En del av disse
er kriminelle narkotikaselgere som søker asyl i det øyeblikket politiet
tar dem. De vet at de uansett ikke får asyl, og trenerer dermed
prosessen fram til avslag så lenge som mulig.
Jeg synes det er flott at ideelle
institusjoner som Kirkens Bymisjon og Røde Kors ønsker å tilby helsehjelp
til mennesker uten oppholdstillatelse. Men det jeg ikke synes er
flott, er at de er med på å undergrave det faktum at flere av deres
brukere har et rettsvedtak om utflytting, en vurdering utført i
tråd med landets lover og regler. Det er nå ikke slik at styresmaktene
i Norge er noen umenneskelige og følelseskalde personer lovverket
har utformet, f.eks. har personer med endelig avslag på søknad om
beskyttelse, asyl, og personer uten lovlig opphold i landet rett
til øyeblikkelig helsehjelp og helsehjelp som er helt nødvendig
og ikke kan vente. Blant annet står det i pasient- og brukerrettighetsloven
at alle personer som oppholder seg i riket, har rett til øyeblikkelig
hjelp og vurdering fra spesialisthelsetjenesten. Forskjellen er
at illegale innvandrere må betale kostnadene selv.
Dersom man anerkjenner at de personer
som i dag er illegale innvandrere i Norge, skal kunne bo, jobbe
og ha rett på helsehjelp, kan vi like gjerne legge ned hele asylsystemet,
åpne grensene og si at hvem som helst kan få opphold i Norge, tenker
jeg. Å gi personer uten lovlig opphold i Norge samme rett til helsehjelp
som personer med lovlig opphold vil, tror jeg, føre til at mange
flere oppsøker Norge for å få gratis helsehjelp.
Olaug V. Bollestad (KrF) [23:38:37]: Jeg vet ikke om de som
lever papirløst i Norge, opplever at de bor i verdens lykkeligste
land. Papirløse migranter er en mangfoldig gruppe som i dag har
rett til øyeblikkelig hjelp eller helsehjelp som ikke kan vente.
Alle gravide som oppholder seg i riket, har rett til nødvendig helsehjelp både
før og etter fødselen, herunder svangerskaps- og barselomsorg. Men
siden de ikke er medlem i folketrygden, må de betale denne helsetjenesten
selv. Det sier seg selv at for papirløse migranter er dette tilnærmet umulig
å betale. Kostnadene for helsetjenestene er for høye. Når en i tillegg
har med seg en ryggsekk som gjør at en faktisk er utrygg i møte
med det offentlige, kan man bare spørre hvem som oppsøker helsevesenet
og får hjelp.
Helsedirektoratet kom i mai 2009
med en rekke anbefalinger som skulle bidra til å gi tilgang til
helsehjelp for papirløse. De ga mange gode råd. Det er de rådene Kristelig
Folkeparti med sitt forslag nå etterlyser skal bli oppfylt. Vi er
glad for at mange partier ser behovet for å gjøre endringer, og
vi kommer til å fortsette å arbeide for å få til mer for denne gruppen.
I dag er det mange som gjør en
kjempejobb, som Bymisjonen, Røde Kors og andre organisasjoner. De
tar ansvar. Staten tar ikke ansvar. Det mener jeg er galt. Vi snakker
om mennesker i nød. Vi vet at land som vi ofte liker å sammenligne
oss med, har mye bedre ordninger enn det vi har i Norge. Når det
gjelder rettigheter for papirløse migranter, er det den eneste kategorien
innenfor helsefeltet der Norge er i en svak posisjon. I Norge er
det mye dårligere rettigheter for udokumenterte immigranter enn
i våre naboland.
Kristelig Folkeparti mener det
er på tide at myndighetene tar ansvar for disse menneskene. De er
like mye verdt som alle andre. De er i en sårbar situasjon, og vi
i Kristelig Folkeparti er glad for at våre sentrumsvenner er enig
med oss. Vi fremmer våre forslag og oppfordrer alle partier til
å ta ansvar. Hvis våre naboland kan, kan vi også.
Jeg tar opp forslagene som Kristelig
Folkeparti er med på.
Presidenten: Representanten
Olaug Bollestad har tatt opp de forslagene hun refererte til.
Ketil Kjenseth (V) [23:41:27]: Først av alt: Takk til Kristelig
Folkepartis representanter, som har fremmet dette viktige forslaget.
Norge er et lite land, men en humanitær
stormakt. Det ønsker vi å være. Vi kan alltid bli bedre, det er
alltid mulig, og på dette området har Norge andre land å strekke
seg etter.
For første gang har Leger Uten
Grenser engasjert seg i en sak i Norge. Det skal vi legge oss på
minne. De sier at en del av dem de møter igjen i Norge, er mennesker
de har gitt bistand til i krigsherjede områder eller i katastrofeområder
for øvrig. Men – som representanten Bollestad også var inne på –
det er en mangfoldig gruppe. Også mange av de papirløse er offer
for menneskehandel. Blant disse er det mange kvinner og barn. Vi
skal også legge oss på minne at barn ikke velger sine foreldre, og
mange av disse barna lider under at de selv eller deres foreldre
ikke får nødvendig helsehjelp. For Norge er det også viktig å sikre
folkehelsedelen av helsearbeidet her, for vi kan unngå mye smitte
og resmitte ved å behandle så tidlig som mulig.
Så til representanten Ruth Grung,
som gjerne vil evaluere. Det må vi gjerne gjøre, men jeg ser ikke
at det er til hinder for å gjennomføre de forslagene som Kristelig Folkeparti,
Senterpartiet og Venstre i dag stemmer for.
Det er en del praktiske ordninger
som vi må se på, bl.a. journalsystemer, som i dag er mangelfulle
for de personene det gjelder. Det er vanskelig for sykehusansatte
å føre journaler som vil bli overlevert til primærhelsetjenesten.
I dag er det i hovedsak helsearbeidere innenfor en ideell virksomhet
som står for tjenestene.
Det er mange eksempler på at papirløse
har reist til Oslo fra store deler av landet for å oppsøke helsehjelp. En
del av dem ønsker ikke å oppsøke noen i det offentlige helsevesenet.
Derfor er det viktig at vi bygger ut flere regionale sentre.
Fra Venstres side vil jeg også
peke på at vi i vårt program for neste periode setter et tak på
antall private fastleger på 90 pst., slik at kommunene må holde
seg med et antall kommunalt ansatte leger, og at de også kan være viktige
aktører i å gi papirløse nødvendig helsehjelp.
Torgeir Knag Fylkesnes (SV) [23:44:38]: SV støttar forslaga
nr. 1, 2 og 3. Dersom det skulle bli behov for det – dersom fleirtalet
endrar seg, slik at det er rom for nokre sekundære meiningar – kan
vi sekundært støtte forslag nr. 4. Vi støttar altså essensen i det
som er av forslag i denne saka.
Eg har lyst til å fortelje presidenten
ei historie – eller eigentleg ei forteljing – om norske tradisjonar.
Eg – som sikkert veldig mange her – har både slekt og er fødd og oppvaksen
langs norskekysten og kjenner forteljinga til forfedrane våre om
korleis det var å leve før i tida. Det var alltid slik at dersom
det var nokon som var i havsnaud, var det ei plikt å hjelpe – heilt
uavhengig av kven det var, det var heilt irrelevant. Ein trong ikkje
å vite kven dei var – ein trong ikkje å like dei eingong – det var ei
plikt å hjelpe. Og slik har det vore i Noreg i tusenvis av år. Det
er norske tradisjonar. Det var ein orden. Braut nokon denne ordenen
og ikkje hjelpte folk som var i havsnaud, kunne alt mogleg skje.
Eins namn og rykte var iallfall ille ute, for heile grunnlaget,
heile forsikringa til det å leve i eit hardt klima langs ein hard
kyst, var at ein kjende på denne plikta, at ein følgde denne ordenen. Det
hadde ingenting med kjærleik å gjere, det hadde med plikt å gjere
– plikt til å hjelpe folk i naud.
Det verkar som om ei heil rekkje
parti i denne salen har gløymt dei norske tradisjonane. Men kanskje
ein ikkje har gløymt at vi i 2014 gjennomgjekk ei stor grunnlovsreform:
I § 98 første ledd i Grunnlova står det:
«Alle er like for lova.»
Da dette blei behandla, i 2014,
var det mange som påpeikte at dette antakeleg ikkje ville få nokon
praktiske konsekvensar. Men i land som f.eks. Tyskland og USA, der
ein har operasjonalisert denne likskapsnorma, ser ein at det har
fått ganske omfattande konsekvensar.
Eit spørsmål her: Toler standpunktet
til fleirtalet i denne salen vatn i møte med Grunnlova, i møte med
påpeikinga frå internasjonalt hald om menneskerettar – og ikkje
minst i møte med stolte norske tradisjonar? Eg gler meg til å sjå
domstolskontrollen med den praksisen som ein legg seg på her, for
dette skal ikkje kunne skje.
Statsråd Bent Høie [23:47:51]: Mennesker som oppholder seg
i Norge, og som kommer i nød og har behov for livreddende hjelp,
får hjelp – og skal få hjelp. Alle som oppholder seg i Norge, har
rett til øyeblikkelig hjelp fra den kommunale helse- og omsorgstjenesten og
fra spesialisthelsetjenesten. De har rett til helsehjelp som er
helt nødvendig, og som ikke kan vente. Personer uten fast opphold
i Norge skal som hovedregel selv betale for helsehjelpen. En betydelig
andel av dem som ikke har lovlig opphold i Norge, vil ha problemer
med å betale regninger over en viss størrelse. Hvis pasienten selv
ikke kan dekke utgiften, skal den dekkes av helseinstitusjonen,
kommunen eller tjenesteyteren.
Bildet som representanten Knag
Fylkesnes trakk fram, er nettopp et bilde som treffer godt med det
som er situasjonen i Norge i dag, som også flertallet i denne salen
står bak: Er man i nød, skal man ha hjelp – og det får man i Norge.
Helsetjenesten kan ikke kreve forhåndsbetaling
eller dokumentasjon på betalingsevne før hjelpen ytes. Man kan heller
ikke avvise pasienter som ikke har mulighet til å gjøre opp for
seg.
Det er riktig at vi har ulike regler
om rett til helsehjelp og betaling for helsehjelp for personer med
og uten fast opphold i Norge. De er utslag av en saklig forskjellsbehandling
basert på pasientens tilknytning til Norge. Jeg legger til grunn
at det norske regelverket ikke bryter med menneskerettighetene eller
våre internasjonale forpliktelser på dette området. Jeg har tillit
til at helsetjenesten sørger for at personer uten lovlig opphold
i Norge får de helsetjenestene de har krav på, bl.a. må kommunen
sørge for at barn får oppfylt sin rett til allmennlegetjenester.
Det er i denne sammenheng vanskelig
å sammenligne tjenester i forskjellige land. Det må uansett være
opp til hvert enkelt land å bestemme hvilke tjenester man mener
det er rimelig å yte innenfor de rammene menneskerettighetene setter.
Helsepersonell er underlagt strenge regler om taushetsplikt. Dette
gjelder uavhengig av om pasienten oppholder seg lovlig eller ulovlig
i Norge. Etter dagens regler skal det mye til for at helsepersonell
kan utlevere taushetsbelagte opplysninger til politiet. Personer
uten lovlig opphold i Norge trenger derfor ikke være redd for å
oppsøke helsetjenesten. Stortinget sluttet seg ved innføring av
fastlegeordningen i 2001 til forutsetning om lovlig opphold for
å få rettigheter i fastlegeordningen. Behovet for å ivareta kontinuitet
i behandlingsrelasjon mellom pasient og lege er dessuten mindre
relevant for personer som oppholder seg her ulovlig, og det forutsettes
at de skal forlate landet så snart som mulig.
Kommunen har plikt til å dimensjonere
allmennlegetjenesten slik at en har kapasitet til å behandle pasientene
som til enhver tid oppholder seg i kommunen. Det gjelder også dem
som ikke har rett til å stå på liste hos fastlegen. Fastlegene skal
sette av tid innenfor den ordinære kontortid til å ta imot andre
pasienter enn dem som står på listen. Øyeblikkelig hjelp og annen
helsehjelp som er nødvendig, og som ikke kan vente, kan ikke nedprioriteres.
Presidenten: Det
blir replikkordskifte.
Kjersti Toppe (Sp) [23:51:16]: I eit lesarinnlegg frå leiaren
for Norsk medisinstudentforening, leiaren for Norsk forening for
allmennmedisin og leiaren for Rådet for legeetikk om denne saka,
med overskrifta «Leger skal være helsearbeidere – ikkje grensevakter»,
står det:
I dag sit fastlegar med to alternativ
i møte med papirlause: Dei kan stengja døra, slik myndigheitene
ønskjer – eller dei kan ta imot, men da må dei tilby gratis helseteneste,
for det offentlege dekkjer ikkje utgiftene for dei som ikkje har
papira i orden.
Kva er statsråden si anbefaling
til fastlegar? Skal dei stengja dørene, eller skal dei ta dei imot
og betala sjølve?
Statsråd Bent Høie [23:52:11]: Det er veldig klart hvordan
regelverket er. Hvis dette er helsehjelp som er nødvendig og vi
kan hjelpe med, skal helsehjelpen gis. Hvis pasienten har mulighet
til å betale, skal han betale selv. Har ikke pasienten mulighet
til å betale, er det helseinstitusjonen eller den som gir tjenesten,
som må ta regningen. I den sammenheng vil jeg anbefale fastlegen å
ta kontakt med kommunen som har ansvar for disse tjenestene – hvis
de kommer i en situasjon der de føler at de ikke kan gi denne hjelpen
uten å få betalt for det. Da tar de kontakt med kommunen, som har
ansvaret for tjenesten.
Kjersti Toppe (Sp) [23:52:58]: Takk for eit svar. Når det
er slik at helse er ein menneskerett og ein skal gi helsehjelp utan
å diskriminera, synest statsråden det er Noreg verdig at ein ikkje
har nokon offentleg finansierte helsetilbod for denne gruppa, spesielt
i kommunehelsetenesta, der ein veit at det er eit veldig stort behov?
Er det rett at det skal vera ideelle organisasjonar som gjer dette
på dugnad? Er det rett at det skal vera helsepersonell, som fastlege,
som tar dei inn dørene, i staden for å stengja dei ute? Er det rett
at ein som helsestatsråd for alle, uansett om ein har papira i orden
eller ikkje, ikkje gir denne gruppa eit helsetilbod i tråd med internasjonale
konvensjonar?
Statsråd Bent Høie [23:53:59]: Jeg mener representantens
framstilling er gjennomgående feil. Det er mitt svar på det.
Olaug V. Bollestad (KrF) [23:54:16]: Hva tenker helsestatsråden
om at det finnes en gruppe mennesker innenfor hans ansvarsområde
i landet han er statsråd som han ikke vet noe om? De lever i vårt
land, de har helseutfordringer, men statsråden gir ikke mulighet
for seg selv eller landet – eller hjelp til den enkelte – til å finne
og hjelpe disse folkene. Hva tenker statsråden om ikke å vite noe
om sykdomsbildet til en så stor gruppe mennesker?
Statsråd Bent Høie [23:54:56]: Hvis det er personer som oppholder
seg ulovlig i Norge og har behov for helsehjelp, har de muligheter
til å få hjelp, både øyeblikkelig hjelp fra den kommunale helse-
og omsorgstjenesten og fra spesialisthelsetjenesten. De har også
rett til å få helsehjelp som er helt nødvendig, og som ikke kan
vente. Norsk helsepersonell har gode taushetsregler, så man kan
oppsøke hjelp på en trygg måte.
Det er min veldig klare holdning
at hvis folk oppholder seg ulovlig i Norge, bryter de norsk lov,
da er det deres plikt å forholde seg til de beslutningene som norske myndigheter
har tatt om å bidra til å reise tilbake til det landet de har lovlig
opphold i. Vi lever i et rettssamfunn der vi har goder rettsrutiner
rundt denne typen beslutninger. Jeg forventer at den enkelte også
forholder seg til det – til beslutningene til myndighetene i Norge.
Presidenten: Replikkordskiftet
er omme.
Kjersti Toppe (Sp) [23:56:19]: Eg vil koma med ei forklaring
til eit forslag frå Senterpartiet der vi ikkje står heilt i hop
med Kristeleg Folkeparti og Venstre. Forskjellen der går på at vi
vil gi rett til fastlege for barn. Elles ville vi gi rett til allmennlegeteneste,
og det finst fleire måtar å sikra det på. Blant anna skreiv ein
i innstillinga at ein kunne bruka den tida som alle fastlegar har,
i kommunehelsetenesta. Så det er den nyansen, den forskjellen, i
forslaga.
Eg har ein kommentar til det som
har vorte sagt: Nokre parti vil ha meir kunnskap før ein går vidare
i denne saka, men vi har klare anbefalingar frå Helsedirektoratet,
vi har klare anbefalingar frå organisasjonar som jobbar i desse
tenestene, så det meiner i alle fall Senterpartiet er unødvendig,
i den situasjonen vi har no.
Det som skremmer meg i denne saka,
er at ein kan seia i Stortinget at ein vil ha eit skilje i helsehjelp
mellom dei som har lovleg opphald, og dei som ikkje har lovleg opphald.
Men vi snakkar om dei grunnleggjande helsetenestene. Det er diskriminering
ikkje å gi helsehjelp til alle, og det er ikkje i tråd med menneskerettane.
Eg synest det er uetisk, og eg synest det er uakseptabelt.
Dette handlar jo ikkje om innvandringspolitikk
eller om vi skal vera strenge eller mindre strenge. Men dei som
er her, har ein grunnleggjande rett, og ein kan ikkje utsetja helsepersonell
for ein slik praksis som ein har i dag i Noreg.
Vi hadde ein diskusjon om dette
òg for fire år sidan. Og til representanten frå Framstegspartiet,
som meiner dette vil føra til at mange kjem til Noreg: Framstegspartiet
gjekk jo endå lenger for fire år sidan, for da bad dei faktisk i
Innst. 184 S for 2009–2010 regjeringa «fremme de nødvendige lovendringsforslag
for å sikre at tilbud om humanitær eller helserelatert hjelp, ut
over øyeblikkelig eller akutt hjelp, til personer med ulovlig opphold blir
forbudt ved lov». Og dei fremja forslag om å «innføre meldeplikt
til politiet for enhver organisasjon og ethvert foretak som har
befatning med en utlending som kan antas å oppholde seg illegalt
i riket». No har kanskje heile diskusjonen vorte litt meir human
på fire år, men eg meiner at Noreg har ein veg å gå før vi får eit
helsetilbod for alle, i tråd med internasjonale konvensjonar og
menneskerettar.
Presidenten: Flere
har ikke bedt om ordet til sak nr. 30.
Innstilling
fra helse- og omsorgskomiteen om Representantforslag fra stortingsrepresentant
Kjersti Toppe om å styrke pasienters rett til behandling innen forsvarlig frist
og innføre full åpenhet om ventetider og ventelister (Innst. 403 S (2016–2017), jf.
Dokument 8:107 S (2016–2017))
Presidenten: Etter
ønske fra helse- og omsorgskomiteen vil presidenten foreslå at taletiden
blir begrenset til 3 minutter til hver partigruppe og 3 minutter
til medlemmer av regjeringen.
Videre vil presidenten foreslå
at det – innenfor den fordelte taletid – blir gitt anledning til
replikkordskifte på inntil tre replikker med svar etter innlegg
fra medlemmer av regjeringen, og at de som måtte tegne seg på talerlisten
utover den fordelte taletid, får en taletid på inntil 3 minutter.
– Det anses vedtatt.
Kristin Ørmen Johnsen (H) [00:00:22] (ordfører for saken):
Representantforslaget fra Kjersti Toppe omhandler ventetider, pasientenes
rett til behandling på sykehus og ikke minst ønske om full åpenhet
om ventetider og ventelister. Det har vært en debatt i media om ventetider.
Det er stilt spørsmål om hvorfor flere pasienter enn tidligere er
henvist til utredning og ikke behandling, og det har vært påstander
om at sykehus tilpasser aktivitet for å hindre fristbrudd.
Det er viktig å planlegge og gjennomføre
gode pasientforløp i sykehusene, likeledes at ventetidene går ned, noe
de gjør med denne regjeringen. Innføringen av pakkeforløp for kreft
og det at vi innfører pakkeforløp for både hjerneslag, rus og psykisk
helse, bidrar til mer forutsigbarhet for pasientene. Det er bra
at statsråden har tatt grep og har satt i gang en utredning for
å forbedre registrering, og ikke minst at man skal utrede om man
skal oppheve skillet mellom frist til utredning og frist til behandling.
La det være sagt: Vi er alle opptatt
av åpenhet om ventelister og behandling i sykehusene. I juni i 2016
ga helse- og omsorgsministeren en redegjørelse om ventelister her
i Stortinget, og han varslet at Helsedirektoratet bl.a. ville få
i oppgave å finne ut hvorfor flere pasienter ble registrert som
uavklarte, og hvorfor andelen med rett til utredning var økt. Nå
har rapporten kommet – den kom 3. mai – og de har bl.a. sett på
årsaken til at en del pasienter er vurdert til ikke å ha behov for
helsehjelp. Dette forklares fra Helsedirektoratets side med at kodingen
«avvist» – man koder jo inn diagnoser til pasienter – inneholder
andre årsaker enn medisinske. Ved å korrigere for dette er helseforetakene
faktisk ganske like i rapporteringen. Helsedirektoratet påpeker
videre også at årsaken til at flere pasienter sendes til utredning,
kan forklares med at den medisinskfaglige og teknologiske utviklingen
løper på, og at flere pasienter faktisk bør utredes. Likeledes kan
regelverk og revidering av prioriteringsveiledere bli oppfattet
og tolket noe ulikt.
Det er behov for å vurdere å forbedre
registrering og om det skal innføres målepunkter for ventetid. Vi
er veldig fornøyd med at statsråden har gitt helseforetakene i oppdrag
å utvikle og få på plass indikatoren «antall pasientkontakter som
er passert planlagt tid». Det vil gi en oversikt, og vi er glad
for at man skal rapportere det allerede i 2017. Selv om det er behov
for å se på regelverket og de pasientadministrative systemer, og
det er behov for forenkling, må vi forsikre oss om at ikke nye målepunkter
i pasientforløp og systemene gjør at ansatte må jobbe mer og får
mindre pasientkontakt, og at vi må ansette mer støttepersonell.
Det er derfor svært viktig å ha en fortløpende vurdering.
Olemic Thommessen hadde
her gjeninntatt presidentplassen.
Torgeir Micaelsen (A) [00:03:48]: Dette er et stort saksfelt,
som egentlig hadde fortjent å bli diskutert i sin fulle bredde,
men jeg tror rett og slett vi sier at den intellektuelle kapasiteten
til den enkelte blant oss nå så sent på natten er begrenset. Derfor
skal jeg nøye meg med noen korte kommentarer til selve forslagene.
Det er flere forhold som påvirker
ventetiden pasientene opplever i sykehusene. Det har debatten det
siste året vist. Den offisielle versjonen, de offisielle målingene av
ventetider i Norge, handler i stor grad om tiden til første kontakt
ved sykehuset, ikke den tiden mange pasienter opplever det reelt
sett tar å få igangsatt eller avsluttet behandling. Den tiden har
for øvrig gått ned under denne regjeringen. Den gikk også ned under
forrige regjering. Det er bra.
Det som er mer bekymringsfullt,
er at antall pasienter som får henvisningen sin avvist av spesialisthelsetjenesten,
øker. Det er ulike forklaringer på hvorfor det skjer, men det er
fortsatt behov for å komme tettere på hva som er årsakene til nettopp
dette.
Det siste poenget er kanskje det
viktigste, det som representanten Ørmen Johnsen påpekte, om at avsløringene
det siste året har vist at det hvert år er kanskje opp mot 150 000–200 000
avtaler som sykehus har gjort med den enkelte pasient, som blir
brutt av sykehuset fordi man ikke har oversikt, kontroll, systemer
– ikke klarer å planlegge seg til et helhetlig pasientforløp. De
tallene har vi fått delvis på bordet, men etter hva jeg forstår,
får vi nye tall ganske snart. Det blir spennende å se om de samsvarer
med den generelle nedgangen i ventetider, eller om bildet fortsatt
er for høyt.
Et siste punkt er at den rapporten
som det er henvist til, ikke har gått i dybden på om det har vært
ulike tilpasninger fra helseforetakenes side som er begrunnet i
økonomi eller ressurssituasjon, og om det har vært et politisk press
som gjør at man har følt at man må gjøre tiltak for å få ventelistene
og ventetidene så korte som mulig. Det hadde vært en styrke for
rapporten, men er ikke drøftet.
Arbeiderpartiet mener at det er
behov for en ny reform for åpenhet, og at man ikke trenger å være
statistikkekspert for å finne ut hvordan man reelt sett vil bli
mottatt, og hva slags behandling man vil få ved sykehusene. Det
vil bli et viktig punkt for en eventuell ny regjering, og jeg er
helt sikker på at også dagens regjeringspartier egentlig ser at
det systemet vi har i dag, ikke er godt nok. Derfor fremmer Arbeiderpartiet
med flere et forslag om å igangsette bl.a. det arbeidet.
Når det gjelder forslaget fra Senterpartiet
om å oppheve det skillet som er i loven i dag, mellom uavklarte
og avklarte tilstander, er ikke vi klare til å gjøre den øvelsen nå.
Men i en situasjon hvor over 80 pst. av pasientene blir satt som
uavklart, er vi langt på vei der allerede.
Jeg tar opp forslag nr. 1.
Presidenten: Representanten
Torgeir Micaelsen har tatt opp det forslaget han refererte til.
Morten Wold (FrP) [00:07:13]: Livet som helsepolitiker er
aldri kjedelig. Det å få være med på å legge grunnlaget for det
fremtidige Helse-Norge er spennende og lærerikt. Forrige uke debatterte
vi kommunereform og oppgaveoverføring til kommunene – og det å bygge
pasientens helsetjeneste, millimeter for millimeter, stein for stein.
I dag skal vi debattere ventetider ved landets sykehus.
Alle vet at å bygge og fornye Helse-Norge
ikke er gjort i en håndvending. Ting tar tid, ting skal kvalitetssikres, ting
skal forankres. Når vi endelig når et mål vi har satt oss, er det
desto mer hyggelig – slik som nå, med 70 000 færre i sykehuskø,
med en gjennomsnittlig ventetid på 60 dager, en nedgang på fem dager
fra i fjor. Det er hyggelig når Helsedirektoratet stadfester at
ventetiden på nasjonalt nivå samlet sett går ned.
Den positive utviklingen i ventetidene
skyldes først og fremst en betydelig innsats fra alle de flinke
folkene som jobber i sykehusene, og at 28 pakkeforløp for kreft er
tatt i bruk. Men det skyldes også solide sykehusbudsjetter, mer
mangfold og styrkede pasientrettigheter, samt at tydeligere krav
til resultater og større frihet til sykehusene også er viktig for
å nå målene.
Derfor er det for meg litt spesielt
at representanten Toppe ikke gleder seg sammen med oss. Jeg er,
akkurat som Toppe, opptatt av å gi våre innbyggere den beste hjelpen
og et helhetlig pasientforløp.
Alle pasienter skal vurderes individuelt.
Dersom det er slik at alle pasienter automatisk har fått frist til
utredning, og ikke er blitt vurdert individuelt, er dette lovstridig
og uakseptabelt.
Helsedirektoratet peker også i
sin rapport på at den medisinskfaglige og tekniske utviklingen fører
til at flere sykdommer kan og bør utredes. Helsedirektoratet sier også
at det er feilkilder i de pasientadministrative systemene, som kan
føre til feilregistrering.
Uansett – det å drive store sykehus
er komplisert. Derfor er jeg glad for at helse- og omsorgsministeren
tar tak i aktuelle og viktige saker – som i dette tilfellet ved
å be Helsedirektoratet se nærmere på hva som var bakgrunnen for
endringene i ventelistestatistikken, og hva som er konsekvensene
av dem. Det har han gjort.
Nå foreligger rapporten, og ministeren
har selv sagt at han raskt vil ta stilling til Helsedirektoratets
forslag til tiltak, noe enhver ansvarlig leder vil gjøre etter at
en rapport inkludert forslag til tiltak er fremlagt.
Forbedret registrering, sikring
av offentlighet rundt ventetider og innføring av flere målepunkter
er allerede igangsatt. Da synes jeg faktisk vi skal glede oss over
at kvelden snart er over, og at sommeren kanskje kommer, mens vi
venter på kloke svar og tiltak.
Presidenten: Så
sant, så sant.
Olaug V. Bollestad (KrF) [00:10:08]: Jeg har sittet med ansvar
for ventelister og tatt telefoner fra bekymrede pasienter. Å være
syk og vente på behandling kan for mange være utrolig krevende.
For pasienter med diagnoser som har pakkeforløp, eller som kommer
inn akutt, derimot, er veien åpen. Men for dem som venter på andre
ting, kan det være en krevende tid.
Spørsmålene blir: Har jeg rett
til behandling eller ikke? Når skal jeg kunne kreve et svar? Er
ventelistene reelle, eller opereres det med flere ventelister? Hvor langt
er man kommet i forløpet?
Kristelig Folkeparti mener at pasientene
skal få tilgang til helhetlig og sannferdig informasjon, og at dette skal
formidles på et språk som pasientene forstår. For den som ikke kjenner
sykehusspråket, kan brev skape avstand, vise makt og redusere pasientens
møte med helsevesenet.
Kristelig Folkeparti, Arbeiderpartiet
og Senterpartiet mener at det er behov for en reform som gir mer
åpenhet om kvalitet og reelle ventetider i sykehus. Da kan vi måle
på de rette parameterne og få en god kvalitet. Alle diskusjonene
som har gått den siste tiden, viser at det er behov for å se på
om de styringsparameterne som vi i dag bruker, faktisk fungerer
etter hensikten. Hvis det er noe i forhold til behandling som betyr
noe for oss som venter, er det tid – ikke tidspunktet for når jeg
får konsultasjon, men når jeg får behandling.
Sykehusene rapporterer om kvalitet,
men en av de viktigste parameterne må være pasientens opplevelse av
kvalitet, og Kristelig Folkeparti mener at slike parametere må telle
mye, tilgjengeliggjøres og kvalitetssikres. Skal vi virkelig kunne
velge innenfor ordningen fritt sykehusvalg, betyr kvalitet utrolig
mye.
Kristelig Folkeparti mener det
ikke er godt nok å bli tatt av ventelisten etter første konsultasjon
– dette fordi den syke må tas av først når behandlingsforløpet er
vedtatt, eller når man har fått beskjed om at man ikke har rett
til behandling. Ventelister er vanskelige, men ventelister er noe
som det går an å gjøre noe med.
Kjersti Toppe (Sp) [00:13:12]: Når ni av ti pasientar får
rett til utgreiing og ikkje rett til behandling, er det juridiske
skiljet mellom desse pasientane, som pasientrettane våre byggjer
på, lite verdt. Eg og Senterpartiet har fremja dette representantforslaget
for å tvinga fram ein debatt om regelverket vårt og om det varetar
pasientane våre. Eg er glad for at statsråden er tydeleg på at vi
treng å vurdera regelverket.
Gjennom media kom det i fjor masse
og tydeleg informasjon om at det var ein stor auke i talet på pasientar som
vart sette på venteliste for utgreiing og ikkje for behandling.
Statsråden bad Helsedirektoratet om å granska kvifor, og rapporten
ga ingen gode svar. Endring i praksis kan ha fleire årsaker, ifølgje
direktoratet. Det vert vist til at pasientar vert sette på liste
for utgreiing på grunn av den medisinske utviklinga og nye faglege
retningslinjer. Samtidig seier rapporten at det finst ingen klar
samanheng mellom anbefalingar om utgreiing og behandling i prioriteringsrettleiarane
og praksisen i tildelinga av rett til utgreiing eller behandling.
Det vert vist til journalsystemet
DIPS, som tre av fire helseføretak brukar, som har gjort registrering
vanskeleg. Men det opplagde er ikkje undersøkt, nemleg at det auka
ansvaret for fristbrotpasientar og plikta som helseføretaka no har
til å varsle HELFO dersom ein ser at behandlingsfristane vert brotne,
med økonomiske sanksjonar som konsekvens, har ført til praksisen
i helseføretaka. Dette er ikkje undersøkt, og slik sett er rapporten frå
Helsedirektoratet ikkje så veldig mykje verd. Likevel er der god
statistikk, og anbefalingane frå Helsedirektoratet er likevel fornuftige,
for vi kan ikkje ha juridiske rettar som er bygde på at pasientar
vert delte i dei som treng behandling, og dei som treng utgreiing,
når så å seia alle pasientar no vert viste til utgreiing og ikkje
behandling.
Når det i tillegg er veldig store
forskjellar i den individuelle vurderinga frå legehald om korleis
ein sender pasientar vidare, er det òg ein grunn til å avvikla det
skiljet. Fortset vi med dette systemet, er det pasientane sine rettar
det går ut over. Skiljet mellom å ha rett og frist til utgreiing
eller behandling var eit forsøk på ei løysing på ei utfordring med
å samla medisinske og juridiske behov, men Helsedirektoratet slår
i rapporten fast at dette er ei løysing som ikkje er hensiktsmessig.
Det meiner òg Senterpartiet. Vi
treng ikkje greia ut dette noko meir, men vi må greia ut korleis
vi skal vareta rettane i eit nytt behandlingsløp. Det er det forslaga
våre, som eg tar opp, går ut på.
Presidenten: Representanten
Kjersti Toppe har tatt opp de forslagene hun refererte til.
Statsråd Bent Høie [00:16:33]: Jeg vil innledningsvis si
meg enig med representanten Toppe i at det er behov for å se på
regelverket. Det er igangsatt et arbeid med det, og det er ikke
minst iverksatt et arbeid om registreringen i de pasientadministrative
systemene.
Jeg ga som kjent Helsedirektoratet
i juni 2016 i oppdrag å utrede en del forhold knyttet til ventetidsregistreringen.
Helsedirektoratets vurdering er at ventetiden på nasjonalt nivå
samlet sett går ned. Den 3. mai i år skrev Helsedirektoratet at
undersøkelser viser at andelen pasienter som etter henvisning til
spesialisthelsetjenesten settes til utredning, øker, og at dette
i hovedsak kan forklares med den medisinskfaglige utviklingen og
implementering av et nytt regelverk gjennom prioriteringsveilederen.
Helsedirektoratet viser også til
feilkilder i det pasientadministrative systemet, som kan føre til
feilregistreringer.
Rapporten fra Helsedirektoratet
viser at dette er et sammensatt bilde, og at det er komplisert å
finne én konkret årsak til at det er variasjon i praktiseringen
av regelverket. Det er for stor variasjon på flere områder i helsetjenesten
i dag. Det er derfor heller ikke overraskende at det er variasjon
også på dette området. Likevel tyder Helsedirektoratets rapport
på at praktiseringen er blitt mer lik i dag enn den var tidligere.
Det har vært mye oppmerksomhet
om frist til utredning eller behandling. Alle pasienter skal få
en konkret frist for når helsehjelpen senest skal settes i gang.
Når helsehjelpen igangsettes, skal pasienten ha et forsvarlig pasientforløp,
selv om det ikke settes juridiske frister for det videre forløpet.
Det er viktig at pasientene får de rettighetene de har krav på,
og at ventetiden registreres riktig. Jeg må imidlertid påpeke at
vi ikke må glemme at det viktigste er at pasienten får et godt og
helhetlig pasientforløp.
Rapporten fra Helsedirektoratet
gir ikke indikasjoner på at pasientene ikke får et forsvarlig forløp.
Likevel mener jeg at rapporten tilsier at det er behov for å se
på tiltak. Jeg er enig i det som står i representantforslaget om
at det er behov for å vurdere regelverk og forbedringer i registreringen
samt å vurdere flere målepunkter for ventetid. Helsedirektoratet
foreslår det samme i sin rapport.
Jeg har gitt helseregionene i oppdrag
å etablere indikatoren «Andel pasientkontakter som har passert planlagt
tid» i det styringsmessige forholdet. Dette er et oppdrag som ble
startet allerede i 2015. De nasjonale tallene for indikatoren publiseres
for første gang om kort tid, og dette vil gi oss informasjon om
sykehusenes evne til å planlegge og gjennomføre gode pasientforløp.
Helsedirektoratet publiserer også
årlig tall for indikatoren «Tid til tjenestestart». Indikatoren
viser ventetiden fra henvisning er mottatt i sykehusene til en bestemt
behandlings- eller utredningsprosedyre er utført. Denne vil også
bli publisert fra og med 2017.
Presidenten: Det
blir replikkordskifte.
Kjersti Toppe (Sp) [00:19:55]: Meiner statsråden det er noko
alternativ, slik situasjonen er, til å fjerna dagens skilje mellom
pasientar som har rett til utgreiing, og pasientar som har rett
til behandling? Eg forstår at det må greiast ut, men ser statsråden
noko alternativ til det som Helsedirektoratet og Senterpartiet føreslår?
Statsråd Bent Høie [00:20:29]: Jeg vil ikke anbefale at en
går til det skritt å ta vekk en pasientrettighet før en eventuelt
har utredet hva som skal komme istedenfor. Jeg er veldig opptatt
av at vi sikrer oss at pasienten har gode rettigheter også i det
videre forløpet, og at det er gode systemer knyttet til det. Helsedirektoratet
peker nettopp på de pakkeforløpene som denne regjeringen har innført,
som én god måte å sikre gode pasientforløp videre på. Men jeg tror
det er lurt å utrede dette spørsmålet, som er igangsatt, før en
trekker konklusjonen.
Kjersti Toppe (Sp) [00:21:11]: Det vart kritikk da Helsedirektoratets
rapport kom, fordi ein ikkje hadde greidd ut det som mange var opptatt
av – om det er slik at praksisen i sjukehusa og helseføretaka vart
endra på grunn av økonomiske betraktningar, fordi ein har fått forsterka
ansvar for å gi pasientane eit alternativt tilbod dersom fristbrot
var sannsynleg. Dette er ikkje undersøkt, og det er ei stor svakheit
ved rapporten. Spørsmålet er kvifor dette ikkje vart eit oppdrag
til Helsedirektoratet da dei vart bedne om å sjå på kvifor denne endringa,
etter at ein hadde sett den auka veksten i talet på utgreiingspasientar.
Statsråd Bent Høie [00:22:09]: Jeg opplever ikke at det var
noen avgrensninger mot det i oppdraget – tvert imot. En av årsakene
til at rapporten ble forsinket, var at en nettopp ville ha med seg
alle tallene fra 2016, slik at en fikk med seg hele konsekvensen
av innføringen av de nye rettighetene knyttet til pasient- og brukerrettighetsloven.
Hvis en ikke hadde fått med seg tall fra hele 2016, hadde det dreid
seg om en veldig kort periode der denne loven hadde virket. Men
den utviklingen som går mot at flere pasienter settes til utredning
istedenfor til behandling, er en utvikling som har gått ganske jevnt over
tid, og som startet lenge før den endringen ble innført. Jeg regner
med at det er en årsak til at Helsedirektoratet ikke har vektlagt
akkurat det punktet.
Kjersti Toppe (Sp) [00:22:55]: Eg veit ikkje om statsråden
misforstod spørsmålet mitt, men det vart òg sagt da Helsedirektoratet
la fram rapporten, at ein ikkje hadde bedt dei om å sjå på det.
Det står i innstillinga at dei hadde ikkje mandat til å gjera det,
og det er i alle fall ikkje undersøkt om noko av praksisen kan ha
si årsak i at det har vore økonomiske betraktningar i helseføretaka.
Dei har ikkje gått inn i det. Om statsråden meiner at dette er undersøkt,
kan ikkje eg sjå kvar det er gjort. Synest statsråden at ein burde
ha gjort det?
Statsråd Bent Høie [00:23:44]: Det kan være at jeg misforstår
representantens spørsmål, men jeg oppfatter ikke at det var noen
begrensninger i Helsedirektoratets mandat på det området. Jeg oppfatter
òg at en av årsakene til at direktoratet ønsket å ha med seg tallene fra
hele 2016, var nettopp for å få med seg et helt år der de nye rettighetene
hadde vært gjeldende.
Presidenten: Replikkordskiftet
er omme.
Flere har ikke bedt om ordet til
sak nr. 31.
Etter at det
var ringt til votering, uttalte
presidenten:
Stortinget er da klar til å gå til votering i sakene nr. 1–15.
Presidentskapet
hadde innstilt til Stortinget å gjøre slikt
om endringer i stortingsgodtgjørelsesloven
(avkortning for kapitalinntekter)
I
b)	Ytelsen
skal ellers avkortes krone for krone mot annen inntekt i ytelsesperioden,
herunder brutto lønns- og pensjonsinntekt, netto næringsinntekt
og kapitalinntekt med unntak
av renteinntekter. Ytelsen avkortes likevel ikke dersom
annen inntekt i hele ytelsesperioden (fratredelsesytelses- og etterlønnsperiode
vurdert samlet) ikke overstiger 5 000 kroner. Dersom inntekten i
perioden overstiger 5 000 kroner, kommer hele beløpet til avkortning.
II
Loven trer i kraft 1. januar 2018.
Presidentskapets innstilling ble
bifalt mot 1 stemme.
(Voteringsutskrift kl. 16.15.43)
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble bifalt mot 1 stemme.
(Voteringsutskrift kl. 16.15.52)
Presidenten: Lovvedtaket
vil bli satt opp til andre gangs behandling i et senere møte i Stortinget.
Presidenten: Under
debatten er det satt frem ett forslag. Det er forslag nr. 1, fra
Heikki Eidsvoll Holmås på vegne av Sosialistisk Venstreparti og
Miljøpartiet De Grønne. Forslaget lyder:
«Stortinget ber regjeringen i forslag
til statsbudsjett for 2018 fremme forslag til en ny støtteordning til
fornybar energi, som både bidrar til betydelig økt kraftproduksjon
og kommersialisering av umoden teknologi.»
Forslaget fra Sosialistisk Venstreparti
og Miljøpartiet De Grønne ble med 96 mot 4 stemmer ikke bifalt.
(Voteringsutskrift kl. 16.16.29)
Komiteen hadde
innstilt til Stortinget å gjøre slikt
Om endringer i lov om elsertifikater
(andre kontrollstasjon)
I
I lov 24. juni
2011 nr. 39 om elsertifikater gjøres følgende endringer:
Den årlige elsertifikatkvoten for
den elsertifikatpliktige er et forholdstall som fastsettes av departementet
i forskrift på følgende måte:
a)	Elsertifikatkvoter
fastsettes for hvert år fram til 2035 basert på anslag for beregningsrelevant
mengde elektrisk energi.
b)	Elsertifikatkvotene
fastsettes med sikte på at det annulleres elsertifikater utstedt
til godkjente anlegg som er satt i drift fra og med 1. januar 2012
tilsvarende 13,2 TWh i 2020, og tilsvarende 198 TWh totalt for perioden
fra og med 1. januar 2012 til og med 31. desember 2035.
c)	Elsertifikatkvotene
fastsettes med sikte på at det annulleres et antall elsertifikater
tilsvarende den samlede mengden elsertifikater utstedt til godkjente
anlegg som er satt i drift før 1. januar 2012.
Departementet skal minst hvert
annet år gi forskrift om justerte elsertifikatkvoter etter § 17
dersom det er nødvendig som følge av ny kunnskap om
a)	produksjon
fra anlegg som er satt i drift før 1. januar 2012, eller
b)	beregningsrelevant
mengde elektrisk energi.
Justeringer som følge av ny kunnskap
om årene før ikrafttredelsen av justerte elsertifikatkvoter, skal
innarbeides i kvotene for neste år eller de to neste årene. Justeringer
kan likevel fordeles over inntil fire år dersom en justering over
ett eller to år vil være uforholdsmessig stor. Justeringer etter
første og annet punktum skal fordeles jevnt over de aktuelle årene,
med mindre det av særlige grunner bør gjøres unntak.
Forskrift om justeringer etter
paragrafen her må vedtas innen utgangen av året før de justerte
elsertifikatkvotene gis virkning for elsertifikatpliktens omfang.
II
Loven gjelder fra det tidspunkt
Kongen bestemmer.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slikt
om endringer i konsesjonslovgivningen
for vannkraft (lovrevisjon)
I
Lov 14. desember
1917 nr. 16 om erverv av vannfall mv. skal lyde:
Lov 14. desember
1917 nr. 16 om konsesjon for rettigheter til vannfall mv. (vannfallrettighetsloven)
Landets vannkraftressurser tilhører
og skal forvaltes til beste for allmennheten. Dette skal sikres
gjennom offentlig eierskap på statlig, fylkeskommunalt og kommunalt
nivå.
Uten tillatelse av Kongen (konsesjon)
kan ingen andre enn staten med full rettsvirkning erverve eiendomsrett
til vannfall (fall eller stryk) som ved regulering antas å kunne
utbringe mer enn 4.000 naturhestekrefter, enten alene, eller i forbindelse
med andre vannfall som erververen eier eller bruker når fallene
hensiktsmessig kan bygges ut under ett. Erverv av andre rettigheter
enn eiendomsrett over vannfall som nevnt i første punktum kan bare
skje med hjemmel i denne lov.
Gjelder ervervet vannfall som ved
regulering antas å kunne utbringe mer enn 20.000 naturhestekrefter,
eller står betydelige interesser mot hverandre, skal saken forelegges
for Stortinget før konsesjon blir gitt, med mindre departementet
finner det unødvendig.
Konsesjonen gir adgang til å utnytte
vannfallet som kraftkilde.
Konsesjon er ikke nødvendig ved
erverv av vannfall ved skifte av ekteskapelig felleseie eller ved
arv, odelsløsning eller overdragelse når erververen (arvingen) er nærmere
odelsberettiget enn overdrageren (arvelateren), er dennes ektefelle,
eller beslektet eller besvogret med ham i opp- eller nedstigende
linje eller i første eller annen sidelinje. Er det tidligere gitt
konsesjon for erverv av vannfallet, gjelder konsesjonsvilkårene
også for den nye erververen.
Når særlige hensyn foreligger,
kan departementet fatte enkeltvedtak om unntak fra konsesjonsplikt
og forkjøpsrett.
Skal det ervervede vannfallet ikke
utnyttes til kraftproduksjon, kan Kongen gi tillatelse til erverv
uten at eierskapskravet i § 5 er oppfylt og uten at det settes vilkår etter
kapittel 5.
Søker konsesjonæren senere om utbygging,
skal Kongen fastsette vilkår etter loven her. Påbegynnes utbygging
uten at vilkår er fastsatt, gjelder § 14 tredje og fjerde ledd og
§ 17.
Enheter som nevnt i § 5 kan få
konsesjon for videre overdragelse av tidligere konsedert vannfall.
Vilkårene i den opprinnelige konsesjonen gjelder for erververen. Det
kan også stilles vilkår etter kapittel 5.
Foretak som er organisert etter
lov 30. august 1991 nr. 71 om statsforetak og norske kommuner og
fylkeskommuner kan få konsesjon til å erverve eiendomsrett til vannfall
på de nærmere vilkår Kongen fastsetter. Konsesjon kan også gis til
et bestemt selskap, foretak eller lag eller en bestemt sammenslutning
som direkte eller indirekte er eid av et statsforetak eller en av
eller flere kommuner eller fylkeskommuner på en slik måte at statsforetaket,
kommunen eller fylkeskommunen alene eller sammen direkte eller indirekte
innehar minst to tredeler av kapitalen og stemmene, og organiseringen
er slik at det åpenbart foreligger reelt offentlig eierskap.
Kreves det konsesjon etter § 2
til å erverve eiendomsrett til et vannfall, har staten forkjøpsrett,
med mindre ervervet skjer gjennom tvangssalg.
Overdras samtidig annen fast eiendom,
rettighet eller løsøre og staten vil benytte sin forkjøpsrett, kan
konsesjonssøkeren kreve at staten helt eller delvis også overtar
det øvrige. Kravet må fremsettes i forbindelse med konsesjonssøknaden.
Selv om et slikt krav ikke fremsettes, har staten rett til å utvide
forkjøpsretten til grunnstykker og rettigheter som overdras sammen
med vannfallet, dersom disse er nødvendige for å bygge ut eller
regulere vassdraget eller for å bygge kraftstasjon. Hvorvidt dette
er tilfelle avgjøres i mangel av minnelig avtale ved skjønn.
Statens adgang til å gjøre forkjøpsrett
gjeldende til et vannfall oppstår når en søknad om konsesjon kommer
inn til departementet. Beslutning om å benytte statens forkjøpsrett
skal treffes så snart som mulig, og senest innen ett år. Gjøres
ikke forkjøpsretten gjeldende, skal departementet straks underrette
fylkeskommunen hvor fallet ligger.
Gjøres forkjøpsretten gjeldende,
trer staten inn i kjøperens rettigheter og forpliktelser. Den del
av vederlaget som ikke består i penger, ytelse av føderåd, eller som
er betinget av en omstendighet utenfor statens kontroll, skal likevel
verdsettes til et pengebeløp. I mangel av avtale fastsettes verdien
ved skjønn. Er kjøperen et selskap, og en del av vederlaget skal
ytes i form av aksjer eller parter i selskapet, kan staten likevel
yte denne delen av vederlaget ved å betale aksjenes eller partenes verdi
etter pari kurs. Kan en betinget ytelse ikke verdsettes i penger,
som i tvisttilfeller også avgjøres ved skjønn, bortfaller ytelsen
uten vederlag.
Er det i salgsvilkårene betinget
rett for selgeren til gjenkjøp eller til å fragå salget under betingelser
hvis inntreden staten ikke rår over, kan en slik gjenkjøps- eller
fragåelsesrett ikke gjøres gjeldende overfor staten.
Benytter staten sin forkjøpsrett,
skal den betale erstatning til konsesjonssøkeren med 2 prosent av
de første 50.000 kroner av kjøpesummen og 1 prosent av det overskytende
beløpet. I tillegg skal staten betale erstatning for påløpte utgifter.
Opplyses det i konsesjonssøknaden
at overdragelsen helt eller delvis er en gave og søknaden oppgir
en sum som antas å svare til eiendommens verdi, legges denne summen
til grunn for forkjøpsretten, med mindre departementet finner at
den er satt for høyt. I så fall kan departementet bestemme at kjøpesummen
skal fastsettes ved skjønn.
Er det fastsatt en felles kjøpesum
for vannfall og annen fast eiendom, rettighet eller løsøre, som
blir avhendet under ett, skal det også fastsettes ved skjønn hvor stor
del av den felles kjøpesummen som svarer til vannfallet, og i tilfelle
også hvor stor del som svarer til det øvrige som staten skal overta
etter annet ledd.
Er selgeren i besittelse av eiendommen
når forkjøpsretten gjøres gjeldende, plikter selgeren å levere eiendommen
til staten i den stand som avtaleparten hadde rett til å forlange.
Påføres staten tap ved at kravene i første punktum ikke er oppfylt,
kan staten kreve erstatning for tapet.
Har selgerens avtalepart tiltrådt
eiendommen uten å ha fått konsesjon, plikter avtaleparten å levere
den til staten i uforringet stand. I motsatt fall kan staten overfor avtaleparten
kreve et fradrag i kjøpesummen som fastsettes ved skjønn og skal
svare til forringelsen. Skjønnsomkostningene trekkes fra kjøpesummen.
Har erververen beheftet eiendommen slik at heftelsenes samlede beløp
overstiger kjøpesummen, i tilfelle med fradrag etter annet punktum,
er den overskytende delen av heftelsene ikke bindende for staten.
Benytter ikke staten forkjøpsretten
etter § 6, har fylkeskommunen hvor vannfallet ligger, adgang til
å gjøre forkjøpsrett gjeldende.
Gjelder ervervet vannfall i flere
fylkeskommuner, kan de gjøre forkjøpsretten gjeldende i fellesskap.
Blir de ikke enige, og kan vannfallene som ligger i hver av fylkeskommunene
ikke hensiktsmessig utbygges uavhengig av de øvrige, skal fylkeskommunene
som basert på allmenne og økonomiske forhold antas å ha størst interesse
i salget, ha forkjøpsrett. Tvist etter annet punktum avgjøres med
endelig virkning av Kongen. Kongen kan pålegge den fylkeskommunen
som får adgang til å gjøre forkjøpsretten gjeldende, plikt til å
avgi kraft til de øvrige, og gi nærmere regler om hvilke kraftmengder som
skal avgis og om vilkårene for avgivelsen.
Fylkeskommunenes adgang til å gjøre
forkjøpsrett gjeldende oppstår så snart det er på det rene at staten ikke
vil gjøre sin forkjøpsrett gjeldende.
Forkjøpsretten bortfaller hvis
ikke beslutning om å gjøre den gjeldende er fattet innen 3 måneder
etter at fylkeskommunen har mottatt underretning etter § 6 tredje
ledd tredje punktum om at statens forkjøpsrett ikke blir benyttet.
Fylkeskommunens beslutning om å
gjøre forkjøpsretten gjeldende må godkjennes av Kongen. Melding om
beslutningen skal straks sendes departementet, konsesjonssøkeren
og selgeren. Har fylkeskommunen samtidig ikke gitt opplysninger
om utbyggingsplaner, kraftbehov mv., skal departementet fastsette
en frist for å legge frem slike opplysninger.
Paragraf 6 annet ledd og § 6 fjerde
til niende ledd gjelder tilsvarende. Er det allerede holdt skjønn
etter § 6 annet ledd og § 6 fjerde til åttende ledd, er skjønnet
bindende for fylkeskommunen.
Fylkeskommunen kan ikke avtale
å gi avkall på forkjøpsretten mot vederlag. Er det inngått avtale
i strid med første punktum, kan departementet bestemme at vederlaget
inndras til inntekt for statskassen.
Det en fylkeskommune har ervervet
gjennom forkjøpsretten, kan den ikke avhende uten tillatelse av Kongen.
Konsesjoner etter § 5 gis på ubegrenset
tid.
Vilkårene for konsesjon for erverv
av eiendomsrett eller bruksrett etter denne lov kan tas opp til
alminnelig revisjon etter 30 år. Er det gitt flere ervervskonsesjoner
i samme vassdrag, kan kortere revisjonstid fastsettes. Blir vilkårene
revidert, har konsesjonæren adgang til å frasi seg konsesjonen innen
3 måneder etter å ha fått underretning om de reviderte vilkårene.
Frafalles konsesjonen, gjelder § 14 tredje og fjerde ledd og § 17
tilsvarende. Frafalles ikke konsesjonen innen fristen, er konsesjonæren
bundet av de nye vilkårene.
Kongen kan gi forskrifter med nærmere
bestemmelser om saksbehandlingen ved revisjon av konsesjonsvilkår.
Kongen kan etter søknad endre vilkår
som er fastsatt i en konsesjon etter denne loven eller etter tidligere lovgivning
om erverv av vannfall. Endringen må likevel ikke gå utenfor de grenser
som følger av denne lovens bestemmelser om konsesjonsvilkår. Søknad
om omgjøring av tidligere fastsatte vilkår om tidsbegrensning og hjemfall,
skal innvilges så fremt erververen oppfyller vilkårene i § 5.
Ved konsesjonstidens utløp tilfaller
vannfallet med alle de innretninger, hvor vannets løp og leie forandres, som
damanlegg, kanaler, tunneler, bassenger, rørledninger m.v., de grunnstykker
og rettigheter som er ervervet til utbyggingen, kraftstasjonene
med tilhørende maskineri og annet tilbehør samt arbeiderboliger
og andre bygninger som hører med til kraftanlegget, staten med full
eiendomsrett og uten vederlag. Det som ikke tilfaller staten, kan
den innløse for dets verdi etter skjønn for statens regning eller
forlange fjernet innen en frist fastsatt av departementet.
Ved konsesjonstidens utløp skal
anlegget med bygninger og installert maskineri være i fullt ut driftsmessig stand.
Tvister etter første punktum avgjøres ved skjønn. Konsesjonæren
plikter å utføre hva skjønnet måtte bestemme. Retten avgjør hvem
som skal bære skjønnsomkostningene.
I de siste 3 år av konsesjonstiden
for et vannfall som i henhold til konsesjon skal tilfalle staten,
skal staten uhindret ha adgang til anleggene og rett til å foreta
de nødvendige disposisjoner for å forberede statens overtagelse
og sikre en fortsatt kontinuerlig drift. Dette må likevel ikke skje
til fortrengsel eller skade for konsesjonærens utnyttelse av vannfallet
overensstemmende med konsesjonen. Konsesjonæren plikter å gi de
opplysninger og yte den veiledende bistand som finnes nødvendig
for at staten skal kunne ivareta sine interesser etter denne bestemmelsen.
Utgifter ved dette dekkes av staten.
Når et vannfall med anlegg i henhold
til konsesjon tilfaller staten, skal en del av anlegget eller dets
verdi, likevel ikke over en tredjepart, tildeles de kommuner hvor
vannfallet, kraftverket eller reguleringsanleggene ligger. Stortinget
bestemmer i tilfelle verdien og kommunenes andel av denne og foretar
fordelingen mellom dem. Stortinget kan også bestemme at det av midlene opprettes
et fond til fordel for kommunene, eller at det utbetales dem en
andel av det økonomiske utbytte anlegget måtte gi.
Søknad om konsesjon eller annet
vedtak etter denne lov skal gi en beskrivelse av de forhold saken
gjelder med nødvendig dokumentasjon. Søknaden kan forlanges supplert.
Søknad fra et selskap skal vedlegges
erklæring fra styret om at de opplysninger som er gitt i forbindelse med
konsesjonssøknaden om ledelsen av selskapet og eiendomsretten til
grunnkapitalen er uttømmende og dekker det reelle forhold. Blir
konsesjon gitt, skal selskapets styre senere sende inn erklæring
etter første punktum og bekreftelse om at konsesjonsvilkårene er
overholdt, dersom departementet krever det.
Før en søknad om konsesjon etter
denne lov avgjøres, skal det normalt innhentes uttalelse fra vedkommende
fylkeskommune og kommunestyre.
Søknad om konsesjon eller annet
vedtak etter loven skal sendes departementet innen fire uker etter
at det ble inngått avtale om erverv av eiendomsrett eller annen
rettighet som krever konsesjon eller annet vedtak etter loven, eller
etter at erververen fikk rådighet over eiendommen eller rettigheten.
Ved tvangssalg regnes fristen fra stadfestelsen av budet.
Overholdes ikke fristen i første
ledd, skal departementet sette en ny frist for å søke om konsesjon
eller samtykke.
Er en søknad ikke innsendt innen
fristen etter annet ledd, er søknaden avslått, eller er en tidsbegrenset
konsesjon utløpt, skal departementet fastsette en frist for erververen
til å sørge for at overdragelsen enten blir omgjort eller at eiendommen
eller rettigheten blir overdratt til noen som kan få konsesjon eller
samtykke eller til noen som ikke trenger slike. Fristen kan forlenges hvis
særlige hensyn tilsier det.
Departementets bestemmelser etter
tredje ledd skal tinglyses.
Konsesjonen med tilknyttede vilkår
skal tinglyses for konsesjonærens regning.
Alle senere tinglyste heftelser
på de eiendommer og gjenstander som nevnt i § 11 første og annet
ledd bortfaller når disse ifølge konsesjonen går over til eller
innløses av staten. Når vannfallet går over til staten, skal underretning
om dette fra departementet sendes tinglysingsmyndigheten for tinglysing.
Forlanges noe dokument tinglyst
om et erverv som krever konsesjon eller annet vedtak etter denne
lov, og konsesjon eller vedtak ikke fremlegges, kan registerføreren
ikke nekte tinglysing. Dersom konsesjon eller vedtak mangler eller
det av andre grunner finnes tvilsomt om ervervet er i strid med
loven, skal registerføreren gjøre anmerkning i grunnboken og på
dokumentet. Anmerkningen skal sendes departementet, som kan bestemme
at den skal slettes.
Oversittes fristen for avvikling
av eiendomsrett etter § 14 tredje ledd, kan departementet kreve
eiendommen solgt gjennom namsmyndighetene etter reglene om tvangssalg
så langt de passer. Bestemmelsen i tvangsfullbyrdelsesloven § 11-20
om det minste bud som kan stadfestes, gjelder ikke.
Oversittes fristen etter § 14 tredje
ledd når det gjelder andre rettigheter, kan departementet la rettigheten tvangsselges
etter første ledd eller erklære rettigheten for bortfalt.
Første ledd gjelder tilsvarende
for overdragelse av aksje eller part i selskap. Unnlater innehaver
av et partsbrev som er tvangssolgt etter denne paragraf å utlevere det,
kan kjøperen på eierens og innehaverens felles bekostning kreve
partsbrevet mortifisert. Selskapet plikter deretter å utstede nytt
partsbrev som skal inneholde uttrykkelig opplysning om at det trer
i stedet for det som er mortifisert.
Det skal pålegges konsesjonæren
å betale en årlig avgift til staten og en årlig avgift til de kommuner
og fylkeskommuner som Kongen bestemmer, beregnet etter den gjennomsnittlige
kraftmengde, som vannfallet etter den foretatte utbygging kan frembringe
med den påregnelige vannføring år om annet. Hviler det årlige reguleringsavgifter
på vannfallet, skal de komme til fradrag i de avgifter som pålegges
i henhold til denne post, for så vidt angår den del av kraftmengden
hvorav reguleringsavgifter erlegges.
Kongen gir forskrifter om hvilke
maksimal- og minimalsatser som skal gjelde. Ved fastsettelsen av
forskriftene skal det særlig tas hensyn til forandringer i kronens kjøpekraft.
Konsesjonsavgifter skal justeres hvert 5. år på grunnlag av justeringsnormer
som fastsettes i slik forskrift.
Nærmere bestemmelser om betalingen
av avgifter og kontroll med vannforbruket fastsettes av departementet
dersom dette ikke er fastsatt av Kongen.
Betales ikke avgiften til forfallstid,
betales rente som fastsatt i medhold av forsinkelsesrenteloven § 3
første ledd. Avgiften er tvangsgrunnlag for utlegg.
Utgjør det årlige avgiftsbeløpet
til staten eller kommuner mindre enn det minstebeløp Kongen bestemmer
og både avgiftsberettigede og avgiftspliktige samtykker, kan departementet
bestemme at den årlige avgiften innløses med et engangsbeløp etter
forskrifter fastsatt av Kongen. Under særegne omstendigheter kan Kongen,
eller Stortinget hvis konsesjonen har vært forelagt dette, nedsette
eller ettergi avgiften for et bestemt tidsrom.
Avgiften til fylkeskommunene og
til kommunene fordeles mellom disse innbyrdes etter bestemmelse
av Kongen. Skjer det endringer i reguleringer, overføringer, kommunegrenser
eller annet som i vesentlig grad kan påvirke delingsresultatet,
kan ny fordeling foretas. Avgiften avsettes særskilt for hver kommune
til et fond, som anvendes etter bestemmelse av fylkestinget eller
kommunestyret. Fondets midler skal fortrinnsvis anvendes til utbygging
av næringslivet i distriktet.
Avgiften til staten skal bidra
til finansiering av forskning, utvikling, opplæring og informasjon
innenfor energi- og vassdragsområdet. Avgiften til staten kan i ekstraordinære
tilfeller dekke utgifter til å forebygge, erstatte og avbøte skader
som følge av eller i forbindelse med kraftutbygginger eller reguleringer.
I konsesjonen skal det bestemmes
at konsesjonæren skal avstå til kommuner og fylkeskommuner som kraftanlegget
ligger i, inntil 10 prosent av gjennomsnittlig kraftmengde vannfallet
etter foretatt utbygging kan yte med påregnelig vannføring år om
annet. Avståelse og fordeling avgjøres av departementet med grunnlag
i kommunens behov til den alminnelige elektrisitetsforsyning. Avgitt
kraft kan kommunen nytte etter eget skjønn.
Det kan bestemmes at konsesjonæren
i tillegg skal avstå inntil 5 prosent av kraften til staten beregnet
som i første ledd første punktum. Staten rår fritt over tildelt kraft.
Plikten til å avstå kraft inntrer
etter hvert som det konsederte vannfallet tas i bruk. Konsesjonen
skal ha bestemmelser om varsel til konsesjonæren før kraften tas
ut eller sies opp.
Departementet bestemmer hvordan
kraften skal avstås og beregner effekt og energi. Kraft tas ut i
kraftstasjonens apparatanlegg for utgående ledninger eller fra konsesjonærens
ledninger med brukstid ned til 5.000 timer årlig. Konsesjonæren
kan ikke motsette seg at kraften tas ut fra andres ledninger, og
plikter i så fall å stille kraften til rådighet. Kostnadene ved
omforming og overføring av kraften ved uttak andre steder enn i
kraftstasjonens apparatanlegg for utgående ledninger, betales av
den som tar ut kraften. Avbrytelse eller innskrenkning av leveringen
som ikke skyldes force majeure, må ikke skje uten departementets
samtykke.
Prisen på kraften fastsettes basert
på gjennomsnittlig selvkost for et representativt antall vannkraftverk
i hele landet. Skatter beregnet av kraftproduksjonens overskudd
ut over normalavkastningen inngår ikke i selvkostberegningen. Departementet
skal hvert år fastsette prisen på kraften levert kraftstasjonens
apparatanlegg for utgående ledninger. Første og tredje punktum gjelder
ikke for konsesjoner som er gitt etter bestemmelser som gjaldt før
lov 10. april 1959 nr. 2 trådte i kraft.
Vedtak om avståelse og fordeling
av kraft kan tas opp til ny vurdering etter 20 år.
Kongen kan gi forskrift med nærmere
bestemmelser om avståelse, fordeling og pris.
Det er adgang til å stille ytterligere
vilkår i konsesjonen, blant annet pålegg om å opprette næringsfond
til den enkelte kommune, når dette i det enkelte tilfelle finnes
påkrevd av allmenne hensyn eller til ivaretagelse av private interesser
som blir skadelidende. For næringsfond gjelder vassdragsreguleringsloven
§ 17.
Arbeidet med utbygging av vannfallet
må påbegynnes innen 5 år fra konsesjonens dato og anlegget må fullføres
og settes i drift innen ytterligere 5 år.
Fristene kan forlenges av departementet.
I fristene medregnes ikke den tid som på grunn av ekstraordinære forhold
(force majeure) ikke har vært mulig å utnytte.
Ved direkte eller indirekte endringer
av organiseringen i offentlige selskaper, foretak, lag eller sammenslutninger
som innehar konsesjonspliktige vannfallrettigheter etter loven eller
tidligere lovgivning om erverv av vannfall, gjelder § 5 tilsvarende
så langt den passer.
Dersom selskapet, foretaket, laget
eller sammenslutningen som følge av endringer som nevnt i første ledd
ikke oppfyller vilkårene i § 5, gjelder §§ 14, 16 og 17 tilsvarende.
Ved erverv av aksjer, parter eller
rettigheter til aksjer eller parter i et selskap med begrenset ansvar
i et slikt antall at erververen derved blir innehaver av aksjer,
parter eller rettigheter til aksjer eller parter som representerer
mer enn en femdel av samtlige aksjer, parter eller stemmer i selskapet,
kreves konsesjon såfremt selskapet innehar eiendomsrett eller annen
rettighet som erververen ikke kunne erverve uten konsesjon eller
vedtak etter denne lov. Konsesjonen er på samme måte nødvendig når
to eller flere personer eller andre rettssubjekter enten i fellesskap
eller hver for seg erverver aksjer, parter eller rettigheter til
aksjer eller parter i et selskap med begrenset ansvar i et antall
som ovenfor nevnt, når ervervet har funnet sted etter forutgående
innbyrdes overenskomst. Sammen med erververens aksjer, parter eller rettigheter
til aksjer eller parter regnes også aksjer, parter eller rettigheter
til aksjer eller parter som enten direkte eller indirekte gjennom
selskap eller på annen måte tilhører eller kontrolleres av erververen
eller av noen for ham nærstående personer, selskaper eller andre
rettssubjekter.
Denne lovs bestemmelser om erverv
av aksjer, parter eller rettigheter til aksjer eller parter i selskaper
med begrenset ansvar, skal også gjelde ved erverv av aksjer, parter
eller rettigheter til aksjer eller parter i selskaper (holdingselskaper),
som direkte eller indirekte eier aksjer, parter eller rettigheter
til aksjer eller parter som representerer en femdel av samtlige
aksjer, parter eller stemmer i andre selskaper som innehar eiendomsrett eller
annen rettighet som omhandlet i denne lov.
Denne lovs bestemmelser om erverv
av aksjer eller parter skal gjelde tilsvarende når vedkommende aksjers eller
parters stemmerettsandel eller andel av grunnkapitalen øker, som
følge av at selskapet kjøper inn egne aksjer eller parter til sletting.
Erverv av aksjer eller parter som
medfører konsesjonsplikt etter denne paragraf, er ikke gyldig uten
samtykke av selskapets styre.
Konsesjon er ikke nødvendig ved
skifte av ekteskapelig felleseie eller når erververen er eierens
ektefelle, eller er beslektet eller besvogret med ham i opp- eller
nedstigende linje eller i første eller annen sidelinje. Er det tidligere
gitt konsesjon for erverv av vedkommende aksjer eller parter, skal
de fastsatte vilkår i konsesjonen også gjelde overfor den nye erverver
(jf. likevel § 10).
Ved meddelelse av konsesjon i henhold
til denne paragraf kan Kongen fastsette vilkår som finnes påkrevet
av allmenne hensyn.
Erverves aksjer eller parter i
selskap som innehar eiendomsrett til vannfall av en slik størrelse
som nevnt i § 2 første ledd, uten at det for disse er fastsatt vederlagsfri
overgang til staten, kan det betinges at aksjene eller partene skal
tilfalle staten uten vederlag etter utløpet av en fastsatt frist
i konsesjonen. Fristen må ikke overstige 60 år.
Det kan ikke gis konsesjon som
medfører at et selskap, foretak, lag eller sammenslutning som nevnt
i § 22 første ledd ikke oppfyller vilkårene i § 5.
Departementet kan gi forskrifter
med nærmere bestemmelser om meldeplikt ved endringer i det direkte eller
indirekte eierskapet i selskaper som innehar konsesjonspliktige
vannfallrettigheter etter denne lov. Bestemmelsene om meldeplikt
kan også inneholde krav om melding av vesentlige endringer som påvirker
organiseringen i vannfalleiende selskaper, og om at § 22 annet ledd
gis anvendelse innen en nærmere bestemt frist.
Lovens bestemmelser om erverv av
eiendomsrett til vannfall eller annen rådighet over vannfall skal
gjelde ved erverv av mer enn 90 prosent av aksjene, partene eller
rettigheter til aksjene eller partene i selskaper som nevnt i §§ 23
eller 25 som direkte eller indirekte innehar eiendomsrett eller
annen rettighet som erververen ikke kunne erverve uten konsesjon
eller vedtak etter denne lov.
Ved vurderingen etter første ledd
av om noen har ervervet mer enn 90 prosent av aksjene, partene eller
rettigheter til aksjene eller partene skal det også tas hensyn til
om to eller flere personer eller andre rettssubjekter enten i fellesskap
eller hver for seg erverver aksjer, parter eller rettigheter til
aksjer eller parter når ervervet har funnet sted etter forutgående
innbyrdes overenskomst. Sammen med erververens aksjer, parter eller
rettigheter til aksjer eller parter regnes også aksjer, parter eller
rettigheter til aksjer eller parter som enten direkte eller indirekte
gjennom selskap eller på annen måte tilhører eller kontrolleres
av erververen eller av noen for ham nærstående personer, selskaper
eller andre rettssubjekter.
Ved erverv etter første ledd kan
det foretas konsesjonsbehandling eller endring av vilkår i konsesjoner meddelt
selskapet som innehar vannfallrettighetene for tidligere erverv.
Erververen kan gis konsesjon uten at det settes vilkår etter kapittel
5.
Det kreves konsesjon fra departementet
for erverv av andel i ansvarlig selskap som direkte eller indirekte innehar
rettigheter som det kreves konsesjon eller vedtak etter loven her
for å kunne erverve. Det kan ikke gis konsesjon som medfører at
et selskap, et foretak, et lag eller en sammenslutning ikke oppfyller
vilkårene i § 5. Den offentlige eiermajoriteten skal gjennom flertallskrav,
selskapsorganer, bestemmelser om endringer av selskapsavtalen og
øvrige forhold sikres full rådighet over selskapet og fallrettighetene
på tilsvarende måte som i et selskap med begrenset ansvar. Departementet kan
til enhver tid og uten hinder av taushetsplikt kreve dokumentasjon
for at det foreligger reelt offentlig eierskap. For øvrig gjelder
§ 23 tilsvarende så langt den passer.
For erverv av eierandel i andre
selskaper enn de som omfattes av §§ 23 og 25, gjelder lovens bestemmelser om
erverv av eiendomsrett til vannfall eller annen rådighet over vannfall,
så langt selskapet direkte eller indirekte innehar eiendomsrett
eller annen rettighet som erververen ikke kunne erverve uten konsesjon
eller vedtak etter denne lov.
Ved erverv etter første ledd kan
det foretas konsesjonsbehandling eller endring av vilkår i konsesjoner meddelt
selskapet, laget eller sammenslutningen som innehar vannfallrettighetene
for tidligere erverv. Erververen kan gis konsesjon uten at det settes
vilkår etter kapittel 5.
Innehas eiendomsrett eller annen
rettighet som omhandlet i denne lov av noen som ikke trenger konsesjon
eller annet vedtak til erverv, men det opplyses å foreligge slike
omstendigheter at det må anses sannsynlig at eiendommen eller rettigheten
tilhører noen som ikke uten konsesjon eller annet vedtak kunne erverve den,
eller har slike rettigheter med hensyn til eiendommen eller rettigheten
at den angivelige innehavers rett til å råde over den eller få det
økonomiske utbytte er vesentlig beskåret, skal eiendommen eller
rettigheten ved anvendelsen av denne lov regnes å tilhøre den som
i virkeligheten må antas å være eier eller har rettigheter som nevnt.
Fast eiendom kan ikke tas som brukspant
eller til tvangsbruk for lengre tid enn 3 år uten konsesjon. Dersom
tidsgrensen overskrides, gjelder §§ 14, 16 og 17 tilsvarende.
Når aksje eller part i et selskap
lyder på noen som uten konsesjon kunne erverve slike eiendommer
eller rettigheter som selskapet innehar, men det opplyses å foreligge
slike omstendigheter at det må anses sannsynlig at aksjen eller
parten i virkeligheten tilhører noen som ikke uten konsesjon eller
vedtak kunne erverve selskapets eiendommer og rettigheter, eller
at denne har slike rettigheter med hensyn til aksjen eller parten
at den angivelig innehavers rett til å råde over den eller få det
økonomiske utbytte av den er vesentlig beskåret, så skal aksjen
eller parten ved anvendelsen av denne lov regnes som tilhørende
den som det antas i virkeligheten er eier eller har rettigheter
som nevnt.
En avtale som er strid med §§ 23
eller 25, kan bare gjennomføres hvis det gis konsesjon til ervervet.
Håndgivelse eller annen rettshandel
der noen betinger seg rett til å erverve eiendomsrett eller annen
rettighet til vannfall, taper sin gyldighet etter 5 år. Er rettshandelen
tinglyst, skal den slettes av grunnboken ved fristens utløp.
Eieren av utbygde konsesjonspliktige
vannfallrettigheter kan inngå avtale med driftsoperatør om drift
og vedlikehold av kraftverk og tilhørende anlegg for en periode
inntil 15 år.
Eieren av utbygde konsesjonspliktige
vannfallrettigheter kan inngå avtale om utleie av kraftverk og tilhørende
anlegg til en leietaker for en periode inntil 15 år. Fremleie er
ikke tillatt.
Avtaler etter første og annet ledd
må godkjennes av departementet. Eieren av utbygde konsesjonspliktige vannfallrettigheter
er ansvarlig for all bortsetting i henhold til konsesjoner som er
gitt etter denne lov, vassdragsreguleringsloven, vannressursloven
eller tidligere vassdragslovgivning.
Kongen gir forskrifter med nærmere
bestemmelser om vilkårene for å inngå avtaler etter første og annet ledd,
blant annet om krav til eierens organisasjon og kompetanse, krav
om kompetanse og stedlig representasjon for driftsoperatører og
leietakere og om ikrafttredelse.
Etter søknad kan departementet
treffe vedtak om at en konsesjon for leie av et vannfall som allerede
er utbygd, forlenges for inntil 30 år av gangen. Etter søknad kan
departementet treffe vedtak om at forlengelse av konsesjonsfrie
inngåtte avtaler om leie av vannfall kan foretas uten konsesjon
for inntil 30 år av gangen. Leieforholdet kan overdras i tilfeller
som nevnt i tredje ledd.
Det kan settes vilkår for forlengelser
etter første ledd første punktum. Paragraf 2 tredje ledd og §§ 19,
20, 21 og 31, gjelder tilsvarende så langt de passer.
Departementet kan samtykke til
at eksisterende bruksretter, tidsbegrensede langsiktige disposisjonsretter
og leieforhold som nevnt i første ledd overdras til foretak mv.
som nevnt i § 5 i forbindelse med omorganisering eller liknende.
Departementet kan gi samtykke til at foretak mv. som oppfyller vilkårene
i § 5, kan erverve tidsubegrenset medeierskap til vannkraftproduksjon.
Bestemmelsene i § 10 første punktum
og §§ 14, 16 og 17 får tilsvarende anvendelse så langt de passer.
Konsesjonæren må tåle den kontroll
med overholdelsen av de fastsatte betingelser i konsesjonen eller
i medhold av denne som departementet finner nødvendig. Utgifter
med kontrollen kan kreves dekket av konsesjonæren.
Når en stiftelse, et selskap eller
en annen sammenslutning som har fått konsesjon etter loven eller
tidligere lovgivning om erverv av vannfall mv. senere har undergått
slik forandring at lovens eller konsesjonens vilkår om setet, styret
eller stemmerettsandelene ikke lenger er oppfylt, eller det viser
seg at vilkårene aldri har vært oppfylt, gjelder §§ 14, 16 og 17
tilsvarende.
Det samme gjelder dersom en stiftelse,
et selskap eller en annen sammenslutning uten å trenge konsesjon eller
annet vedtak har ervervet eiendomsrett eller annen rettighet som
omhandlet i denne lov, og senere har undergått slik forandring med
hensyn til virksomheten, setet, styret eller stemmerettsandelene
at vilkårene for erverv uten konsesjon etter loven, eller de lovbestemmelser
som gjaldt da ervervet fant sted, ikke lenger er til stede.
Kongen kan treffe vedtak om tvangsmulkt
for å sikre at en plikt som følger av loven eller av vedtak i medhold
av loven, blir oppfylt. Tvangsmulkten kan fastsettes som en løpende
mulkt eller som et engangsbeløp. Tvangsmulkten tilfaller statskassen.
Er konsesjon gitt eller annet vedtak
er fattet på grunnlag av uriktige eller ufullstendige opplysninger om
forhold av vesentlig betydning, eller overtrer erververen fastsatte
vilkår av vesentlig betydning, kan konsesjonen eller tillatelsen
trekkes tilbake.
Blir konsesjonen trukket tilbake,
skal det fastsettes en frist for innehaveren til å sørge for at
eiendommen eller rettigheten blir overdratt til noen som lovlig
kan erverve den. Oversittes fristen, gjelder § 17 tilsvarende.
Loven trer i kraft straks.
Lovens regler gjelder med de begrensninger
som følger av bestående traktat ved lovens ikrafttredelse 14. desember
1917.
Ved henvisninger i andre lover
til lov 18. september 1909 om erhvervelse av vandfald, bergverk
og anden fast eiendom gjelder tilsvarende bestemmelser i denne lov.
II
Lov 14. desember
1917 nr. 17 om vasdragsreguleringer skal lyde:
Lov 14. desember
1917 nr. 17 om regulering og kraftutbygging i vassdrag (vassdragsreguleringsloven)
Loven gjelder for vassdragsreguleringer,
overføringer og vannkraftverk etter § 3.
For tiltak som behandles etter
loven, gjelder også vannressursloven så langt det ikke er fastsatt
særskilte regler i loven her.
Konsesjon etter § 3 kan ikke erstattes
av rettslig bindende planer etter plan- og bygningsloven.
Departementet kan bestemme at ethvert
kraftproduksjonsanlegg med endelig konsesjon etter denne lov uten
videre skal ha virkning som statlig arealplan etter plan- og bygningsloven
§ 6-4.
Med vassdragsregulering forstås
anlegg eller tiltak for å regulere et vassdrags vannføring, herunder
utvidelse eller forandring av eldre reguleringsanlegg. Som vassdragsregulering
regnes også overføring.
Med overføring menes anlegg eller
arbeider for å øke vannføringen ved overføring av vann og pumping av
vann til et høyereliggende magasin, herunder utvidelse eller forandring
av en eldre overføring.
For andre enn staten kreves det
tillatelse fra Kongen (konsesjon) for vassdragsreguleringer og overføringer for
produksjon av elektrisk energi som øker vannkraften:
a)	med
minst 500 naturhestekrefter i et enkelt eller flere vannfall som
kan utnyttes under ett,
b)	med
minst 3.000 naturhestekrefter i hele vassdraget eller
c)	som
alene eller sammen med tidligere reguleringer eller overføringer
påvirker naturforholdene eller andre allmenne interesser vesentlig.
Det kreves tillatelse fra Kongen
for vannkraftverk med midlere årsproduksjon over 40 GWh, dersom
tiltaket kan være til nevneverdig skade eller ulempe for noen allmenne
interesser i vassdraget eller sjøen.
Vil en vassdragsregulering eller
overføring øke vannkraften i vassdraget med minst 20.000 naturhestekrefter,
eller står betydelige interesser mot hverandre, skal Stortinget
samtykke før konsesjon blir gitt, med mindre departementet finner
det unødvendig.
Økning av vannkraften i første
ledd beregnes på grunnlag av den økning av vassdragets lavvannføring som
reguleringen antas å medføre ut over den vannføring som har vært
påregnelig år om annet i 350 dager i året. Ved beregningen legges
det til grunn at magasinet utnyttes slik at vannføringen i lavvanns-perioden
blir så jevn som mulig.
For en regulering eller overføring
som ikke fører til en større økning av vannkraften enn 3.000 naturhestekrefter
i hele vassdraget, og ikke til større økning enn 500 naturhestekrefter
i ett eller flere vannfall som hensiktsmessig kan utnyttes under
ett, kan Kongen i vedtaket om konsesjon bestemme at § 6, § 8, § 9,
§ 14, § 16 fjerde ledd, § 22 og § 28 helt eller delvis ikke skal
gjelde.
Tiltak som har konsesjon etter
denne lov, trenger ikke konsesjon etter vannressursloven.
Departementet kan etter eget initiativ
avgjøre om et vassdragstiltak trenger konsesjon etter § 3. Tiltakshaveren
kan kreve at departementet treffer et slikt vedtak, dersom nødvendige
opplysninger om det planlagte tiltaket er forelagt departementet,
jf. § 11.
Departementet kan i vedtaket bestemme
at vedtaket bortfaller hvis ikke arbeidet er satt i gang innen en gitt
frist.
Før det treffes vedtak om konsesjonsplikt
skal berørte offentlige organer og andre som tiltaket direkte berører,
høres i den grad departementet finner det nødvendig.
Konsesjon etter denne lov kan bare
gis hvis fordelene ved tiltaket overstiger de skader og ulemper
for allmenne eller private interesser som blir berørt av tiltaket. Det
skal også tas hensyn til andre skade- og nyttevirkninger av samfunnsmessig
betydning.
Departementet kan avslå en konsesjonssøknad
etter første ledd.
Konsesjon gis på ubegrenset tid
eller for et bestemt tidsrom. I tilfeller som nevnt i § 28 femte
ledd første punktum skal det settes vilkår etter § 28 første ledd.
Gjenoppføring av et vassdragsanlegg
på samme sted kan skje uten konsesjon dersom arbeidet begynner innen
5 år, fullføres med rimelig hurtighet og ikke medfører noen utvidelse
av reguleringen eller slukeevnen i kraftverket. Det kreves heller
ikke konsesjon til utbedring og ombygging av et slikt anlegg, når
arbeidet ikke medfører noen utvidelse av reguleringen eller slukeevnen
i kraftverket.
Departementet kan forlenge fristen
én gang.
Vilkårene for konsesjonen kan tas
opp til alminnelig revisjon etter 30 år. Er det gitt flere konsesjoner
i samme vassdrag til forskjellig tid, kan kortere revisjonstid fastsettes.
Hvis vilkårene blir revidert, har konsesjonæren adgang til å frasi
seg konsesjonen innen 3 måneder etter at han har fått underretning
om de reviderte vilkår. Frafalles konsesjonen, gjelder § 28 første
ledd og § 10 første, tredje, fjerde og femte ledd tilsvarende. Blir
konsesjonen ikke frafalt innen den fastsatte frist, er konsesjonæren
bundet av de nye vilkår.
Departementet kan gi forskrifter
om saksbehandlingen ved revisjon av konsesjonsvilkår.
Tidligere gitte tidsubegrensede
konsesjoner kan revideres 50 år etter de ble gitt. Alle konsesjoner
kan uansett revideres etter 19. juni 2022. Første og annet punktum
gjelder ikke for tidligere gitte konsesjoner etter vassdragsloven.
Kongen eller departementet kan
etter søknad fra vassdragsanleggets eier endre betingelsene i en
konsesjon etter loven eller tidligere lovgivning om vassdragsreguleringer.
Søknad om omgjøring av tidligere fastsatte vilkår om tidsbegrensning
og hjemfall skal innvilges hvis reguleringsanleggets eier oppfyller
vilkårene i vannfallrettighetsloven § 5.
Hvis staten ikke vil overta et
regulerings- eller overføringsanlegg ved utløpet av konsesjonstiden,
og det heller ikke blir gitt noen ny reguleringskonsesjon, plikter
eieren etter pålegg fra departementet å fjerne anlegget innen en
frist som departementet setter.
Ellers må et regulerings- eller
overføringsanlegg med konsesjon etter loven ikke nedlegges uten
tillatelse av Kongen. Har Stortinget samtykket i konsesjonen til anlegget,
må Stortinget også samtykke til nedleggelsen.
Ved nedleggelse av et anlegg er
eieren forpliktet til å etterkomme pålegg fra departementet for
å avverge fare eller skade for omgivelsene og for eiendommene ovenfor
og nedenfor anlegget.
Plikten til å betale årlige erstatninger
faller bort fra utløpet av det kalenderår hvor nedleggelsen er gjennomført.
Eieren plikter å yte erstatning
etter skjønn for skade og ulempe som nedleggelsen forårsaker på
eiendom eller rettighet, men ikke for tap av fordel som anlegget
har medført og som det ikke er gitt vederlag for verken for forminsket
ekspropriasjonserstatning eller på annen måte. På samme måte plikter
eieren å yte erstatning en gang for alle for skade og ulempe som
anlegget måtte forårsake etter nedleggelsen.
Paragrafen her gjelder ikke for
vannkraft over 40 GWh uten egen regulering eller overføring.
Søknad om konsesjon etter § 5 skal
gi de nødvendige opplysninger om det planlagte tiltaket. Søknaden skal
blant annet inneholde
a)	en
teknisk plan for tiltaket, hydrologiske forhold, et manøvreringsreglement
og en beregning av årlig vannkraftproduksjon
b)	opplysninger
om arealbruk og eiendomsforhold
c)	opplysninger
om forholdet til rettslig bindende planer
d)	opplysninger
om at eiere av nedenforliggende kraftverk og vannfall har fått anledning
til å ta del i reguleringstiltaket, jf. §§ 23 til 26 (brukseierforeninger)
e)	en
vurdering av fordelene og ulempene ved tiltaket.
Er tiltaket omfattet av plan- og
bygningsloven kapittel 14, skal konsekvensutredninger vedlegges
søknaden.
Departementet kan kreve ytterligere
opplysninger av søkeren, og kan bestemme at søkeren skal foreta
eller bekoste undersøkelser eller utredninger som trengs for å klarlegge
fordeler eller ulemper av tiltaket.
Kongen kan gi forskrifter om søknadens
innhold.
Søknaden skal gjøres offentlig
tilgjengelig på elektroniske medier. Den skal sendes på høring og
legges ut til offentlig ettersyn for søkerens regning, og kunngjøres i
en eller flere aviser som er alminnelig lest i distriktet. Uttalelser
må være sendt departementet innen en frist som normalt ikke må være
kortere enn tre måneder. Departementet kan i særlige tilfeller unnlate
kunngjøring.
Reglene om innsigelse i plan- og
bygningsloven §§ 5-4 til 5-6 gjelder så langt de passer ved behandling
av søknader om konsesjon etter loven her. De samme organer som gis
innsigelsesrett etter plan- og bygningsloven, gis også klagerett
på konsesjonsvedtaket etter forvaltningsloven kapittel VI. Departementet
kan gi forskrifter om bruk av innsigelse i konsesjonssaker etter
loven her.
Søker skal gis anledning til å
uttale seg om anførs-ler som har betydning for avgjørelsen av søknaden.
Når departementet finner grunn til det, skal søkerens nye anførsler
forelegges de interesserte til uttalelse innen en fastsatt frist.
Søkeren skal i rimelig utstrekning
erstatte utgifter som grunneiere, rettighetshavere, kommuner og
andre interesserte har hatt til nødvendig juridisk og annen sakkyndig
hjelp, og som er påløpt etter at en søknad er sendt eller melding
er lagt ut til offentlig ettersyn etter plan- og bygningsloven § 14-2.
For revisjonssaker gjelder dekning fra tidspunktet revisjon ble
vedtatt åpnet. Avgjørelsen treffes av departementet. Departementet kan
i spesielle tilfeller gi forhåndstilsagn om dekning av utgifter
inntil et bestemt beløp.
Grunneiere og andre aktører med
likeartede interesser bør så langt det er mulig samordne juridisk
og annen sakkyndig hjelp.
Nødvendige utgifter til kommunal
planlegger kan kreves erstattet av søkeren fra det tidspunkt meldingen eller
søknaden er sendt på høring. Avgjørelsen treffes av departementet.
I konsesjonen skal det settes som
vilkår at det betales en årlig avgift til staten og de kommuner
og fylkeskommuner som Kongen bestemmer.
Ved reguleringer beregnes avgiften
etter den økning av vassdragets lavvannføring som reguleringen antas
å medføre utover den vannføringen som har vært påregnelig år om
annet 350 dager i året. Ved beregningen legges det til grunn at
magasinet utnyttes slik at vannføringen i lavvannsperioden blir
så jevn som mulig. Departementet kan, når særlige forhold tilsier
det, gjøre unntak fra denne beregningsmetoden. Avgjørelsen om beregning
av avgiften treffes av departementet, og kan treffes for hele reguleringstiden
eller foreløpig for 10 år og deretter endelig. Gis konsesjon både
etter vannfallrettighetsloven og loven her, samordnes beregningen
av konsesjonsavgifter etter de to lovene.
For kraftverk over 40 GWh uten
egen regulering eller overføring og der det ikke er gitt konsesjon
etter vannfallrettighetsloven, beregnes avgiften etter den gjennomsnittlige
kraftmengde som vannfallet etter den foretatte utbygging kan frembringe
med den påregnelige vannføring år om annet.
Kongen gir forskrifter om hvilke
maksimal- og minimalsatser som skal gjelde. Ved fastsettelsen av
forskriftene skal det særlig tas hensyn til forandringer i kronens kjøpekraft.
Konsesjonsavgifter skal justeres hvert 5. år på grunnlag av justeringsnormer
som fastsettes i slik forskrift.
Avgiften til staten skal bidra
til finansiering av forskning, utvikling, opplæring og informasjon
innenfor energi- og vassdragsområdet. Avgiften til staten kan i ekstraordinære
tilfeller dekke utgifter til å forebygge, erstatte og avbøte skader
som følge av eller i forbindelse med kraftutbygginger eller reguleringer.
Avgiften til fylkeskommunene og
kommunene, fordeles mellom disse innbyrdes etter bestemmelse av Kongen.
Skjer det endringer i reguleringer, overføringer, kommunegrenser
eller annet som i vesentlig grad kan påvirke delingsresultatet,
kan ny fordeling foretas. Avgiften avsettes særskilt for hver kommune
til et fond, som anvendes etter bestemmelse av fylkestinget eller
kommunestyret. Fondets midler skal fortrinnsvis anvendes til utbygging
av næringslivet i distriktet.
Avgiften skal betales av de enkelte
vannfalls- eller brukseiere som utnytter den regulerte vannføringen. Plikten
til å betale avgiften inntrer etter hvert som den regulerte vannføringen
tas i bruk.
Betales ikke avgiften til forfallstid,
betales rente som fastsatt i medhold av forsinkelsesrenteloven § 3
første ledd. Avgiften er tvangsgrunnlag for utlegg.
Nærmere bestemmelser om betalingen
av avgifter og kontroll med vannforbruket fastsettes av departementet
dersom dette ikke er fastsatt av Kongen.
Utgjør det årlige avgiftsbeløp
til staten eller kommuner mindre enn det minstebeløp Kongen bestemmer
og både avgiftsberettigede og avgiftspliktige samtykker, kan departementet
bestemme at den årlige avgift innløses med et engangsbeløp etter
forskrifter fastsatt av Kongen. Under særegne omstendigheter kan Kongen,
eller Stortinget hvis konsesjonen har vært forelagt dette, nedsette
eller ettergi avgiften for et bestemt tidsrom.
Arbeidet med det konsesjonsgitte
tiltaket må påbegynnes innen 5 år fra konsesjonen ble gitt og fullføres innen
ytterligere 5 år. Fristene kan forlenges av departementet. I fristene
medregnes ikke den tid som på grunn av ekstraordinære forhold (force
majeure) har vært umulig å utnytte.
I konsesjonen skal det fastsettes
et manøvreringsreglement hvor det settes grenser for vannstand og
vannslipping, med bestemmelser om kontroll og hvordan tapping av
magasin skal skje. Vilkår om minstevannføring i elver og bekker
skal settes etter en konkret vurdering.
Departementet kan gi tillatelse
til at vilkårene etter første ledd fravikes i en kortere periode
for enkelttilfelle der det ikke vil ha miljømessige konsekvenser.
Vedtak etter første punktum kan ikke påklages.
Viser det seg at vilkår om vannslipp
og vannstandsendringer medfører skadelige virkninger av omfang for allmenne
interesser, kan det gjøres nødvendige endringer i reglementet. Dette
kan skje uten erstatning til konsesjonæren, men med plikt for denne
til å erstatte mulige skadevirkninger for tredjemann. Kongen kan
gi forskrift om krav om dokumentasjon og sikringstiltak for reguleringen.
Konsesjonæren skal etter vedtak
fra departementet utføre de hydrologiske observasjoner som er nødvendige
for å ivareta det offentliges interesser, og gjøre materialet tilgjengelig
for allmennheten. Reguleringsgrensene skal markeres med faste og
tydelige vannstandsmerker.
I konsesjonen kan det settes vilkår
om at konsesjonæren yter tilskudd til et fond, enten ved betaling
av et passende engangsbeløp eller ved årlige utbetalinger, som skal
fremme
a)	reindriften
i distriktet
b)	fisk,
vilt og friluftsliv mv. i kommunen eller kommunene
c)	næring
i kommunen eller kommunene
d)	særskilte
formål, når dette i det enkelte tilfelle finnes påkrevd av allmenne
hensyn eller for å ivareta private interesser som blir skadelidende.
Fondene forfaller til betaling
ved byggestart, med mindre annet er bestemt. Blir ytelsene fastsatt
som årlige innbetalinger, skal det årlige beløpet justeres automatisk
hvert 5. år på grunnlag av justeringsnormer som fastsettes i forskrift
av Kongen.
For næringsfond gjelder tilsvarende
regler om administrasjon som for konsesjonsavgifter, jf. § 14 sjette ledd
annet og tredje punktum, syvende, åttende og niende ledd, så langt
de passer.
Reindriftsfond forvaltes etter
reindriftsloven § 47.
Det kan fastsettes vilkår om at
konsesjonæren helt eller delvis skal erstatte utgiftene til vedlikehold
og istandsettelse av offentlige veier, broer og kaier, hvor disse
utgifter antas å bli særlig øket ved anleggsarbeidet. Veier, broer
og kaier som konsesjonæren anlegger, skal kunne benyttes av allmenheten,
med mindre departementet vedtar noe annet.
Ved damanlegget kan det treffes
militære foranstaltninger for sprenging i krigstilfelle, uten at
eieren har krav på erstatning for de ulemper eller rådighetsbegrensninger
dette medfører. Konsesjonæren må uten godtgjørelse finne seg i den
innskrenkning eller benyttelse av anleggene som er nødvendig og
den bruk av anleggene som skjer i krigsøyemed.
I konsesjonen kan Kongen sette
vilkår for å sikre mot skade på mennesker, miljø eller eiendom,
sikre en god landskapsmessig tilpasning og å opprettholde det naturlige
liv i vassdraget eller gi fagmyndigheter adgang til å gi pålegg
for å fremme disse formålene. Vilkårene eller påleggene kan blant
annet omfatte
a)	ansvar
ved anlegg/drift
b)	godkjenning
av detaljplaner, landskapsmessige forhold, tilsyn mv.
c)	naturforvaltning
d)	automatisk
fredete kulturminner
e)	forurensning
f)	terskler,
biotopjusterende tiltak og erosjonssikring
g)	rydding
av reguleringssonen
h)	registrering
av minstevannføring, vannstand i reguleringsmagasin, krav om skilting
og merking
i)	etterundersøkelser
j)	luftovermetning
I konsesjonen kan det settes ytterligere
vilkår når det synes nødvendig for å motvirke skader eller ulemper for
allmenne eller private interesser.
Pålegg i medhold av denne bestemmelsen
må være knyttet til skader forårsaket av utbyggingen, og kostnadene
ved pålegget må stå i rimelig forhold til tiltakets skadevirkninger
og til nytten av pålegget.
Konsesjon etter loven skal tinglyses
etter tinglysingsloven.
Departementet kan ved enkeltvedtak
bestemme at et utdrag av konsesjonen skal tinglyses som en heftelse på
eiendommer hvor konsesjonen kan medføre en forpliktelse.
I konsesjonen skal det bestemmes
at det skal avståes til kommuner og fylkeskommuner som kraftanlegget ligger
i, inntil 10 prosent av den for hvert vannfall innvunne økning av
vannkraften beregnet etter reglene i § 14 annet ledd, jf. § 3 fjerde
ledd. Avståelse og fordeling avgjøres av departementet med grunnlag
i kommunens behov til den alminnelige elektrisitetsforsyning. Avgitt kraft
kan kommunen nytte etter eget skjønn.
Det kan bestemmes at det i tillegg
skal avstås inntil 5 prosent av kraften til staten beregnet som
i første ledd. Staten rår fritt over tildelt kraft.
Plikten til å avstå kraft påhviler
de enkelte vannfalls- eller brukseiere. Plikten til å avstå kraft
inntrer etter hvert som den regulerte vannføringen tas i bruk. Konsesjonen
skal ha bestemmelser om varsel til de enkelte vannfalls- eller brukseiere
før kraften tas ut eller sies opp.
Departementet bestemmer hvordan
kraften skal avstås og beregner effekt og energi. Kraft tas ut i
kraftstasjonens apparatanlegg for utgående ledninger eller fra konsesjonærens
ledninger med brukstid ned til 5.000 timer årlig. Konsesjonæren
kan ikke motsette seg at kraften tas ut fra andres ledninger og
plikter i så fall å stille kraften til rådighet. Kostnadene ved
omforming og overføring av kraften ved uttak andre steder enn kraftstasjonens
apparatanlegg for utgående ledninger betales av den som tar ut kraften.
Avbrytelse eller innskrenkning av leveringen som ikke skyldes force
majeure, må ikke skje uten departementets samtykke.
Prisen på kraften fastsettes basert
på gjennomsnittlig selvkost for et representativt antall vannkraftverk
i hele landet. Skatter beregnet av kraftproduksjonens overskudd
ut over normalavkastningen inngår ikke i selvkostberegningen. Departementet
skal hvert år fastsette prisen på kraften levert kraftstasjonens
apparatanlegg for utgående ledninger. Første og tredje punktum gjelder
ikke for konsesjoner som er gitt etter bestemmelser som gjaldt før
lov 10. april 1959 nr. 2 trådte i kraft.
Det skal ikke treffes vedtak om
avståelse av kraft i medhold av konsesjonsvilkår fastsatt etter
bestemmelser i denne paragraf når vilkår om avståelse av konsesjonskraft
er fastsatt for samme vannfall etter vannfallrettighetsloven § 19.
Vedtak om avståelse og fordeling
av kraft kan tas opp til ny vurdering etter 20 år.
Kongen kan gi forskrift med nærmere
bestemmelser om avståelse, fordeling og pris.
Med brukseierforening menes en
sammenslutning av vannfalls- og brukseiere i et vassdrag som får
vannføringen påvirket av en vassdragsregulering, og som har til formål
å samordne bruken av vannressursene i vassdraget til kraftproduksjon
i henhold til gitt konsesjon og fastsatte vilkår og å sørge for
god flomhåndtering.
En brukseierforening i et vassdrag
som har vedtekter godkjent av departementet, gis en fortrinnsrett
til konsesjon til regulering av vassdraget, dersom ikke staten selv
vil regulere.
Er det ikke etablert en brukseierforening
i vassdraget, skal alle aktuelle eiere av vannfall eller kraftverk
i vassdraget ha fått anledning til å etablere en brukseierforening
før konsesjon til en regulering gis til en eller flere vannfallseiere.
Vannfalls- eller kraftverkseiere
i vassdraget som forplikter seg til å følge en brukseierforenings
vedtekter, skal ha rett til å bli medlem av foreningen.
Fordelingen av kostnadene til bygging,
drift og vedlikehold av reguleringsanlegget kan enten fastsettes
i avtale mellom de vannfalls- og kraftverkseiere som deltar i byggingen
av anlegget, eller i brukseierforeningens vedtekter som godkjennes
av departementet.
Er det ikke fastsatt fordeling
etter annet ledd, skal den andel som eieren av ethvert deltagende
vannfall eller kraftverk plikter å betale, beregnes forholdsmessig etter
verdien av vannføringsøkningen som ved regulering vil tilføres fallet
eller kraftverket. Slik verdisetting bør som regel være foretatt
før konsesjon gis.
Vannfalls- og kraftverkseiere som
ikke har deltatt i byggingen av reguleringsanlegget, har rett til
å bli medeiere i anlegget senere, mot å betale den andel av kostnadene
ved byggingen av anlegget som faller på deres vannfall eller kraftverk
ved fordeling etter § 24 annet og tredje ledd. Ved fastsettelse
av kostnadene skal det gjøres et forholdsmessig fradrag for de årene
som har gått siden reguleringsanlegget ble bygget.
Den som er blitt medeier i et anlegg
etter første ledd, plikter å delta i dekningen av drifts- og vedlikeholdsutgiftene
på samme måte som de andre medeierne.
Vannfalls- og kraftverkseiere som
ikke er medeiere i reguleringsanlegget, har ikke rett til å bruke
driftsvannet som er innvunnet ved regulering med hjemmel i konsesjon
etter loven her. Disse er forpliktet til å etterkomme kravene til
kontroll som departementet bestemmer.
En vannfalls- eller kraftverkseier
som uberettiget gjør bruk av den regulerte vannføringen, anses som medeier
av anlegget og blir forpliktet etter første og annet ledd.
Departementet kan i særlige tilfeller
gi en vannfalls- eller kraftverkseier som ikke er medeier i reguleringsanlegget,
tillatelse til å bruke den regulerte vannføringen, mot en årlig
godtgjørelse til reguleringsanleggets eier. Godtgjørelsen skal i
tilfelle av tvist fastsettes av departementet.
Er vann overført fra et vassdrag
til et annet uten at det utbygde fallet får noen økning i vannføringen,
gjelder ikke reglene i § 24 tredje ledd og § 25. I stedet skal vannfalls-
og kraftverkseiere som tar den overførte vannføringen i bruk betale
en årlig avgift til eieren av overføringsanlegget for bruken av
vannet. Avgiften fastsettes ved skjønn, hvis ikke annet blir avtalt.
For de forpliktelser en vannfalls-
eller kraftverkseier har etter §§ 23 til 26, hefter vedkommende
vannfall eller kraftverk som pant. Panteretten kan kreves tinglyst
for vannfalls- eller kraftverkseierens kostnad, og den faller bort
dersom den ikke er tinglyst innen 4 måneder etter at forpliktelsens
omfang ble endelig fastsatt, jf. § 24 annet og tredje ledd.
Reguleringskonsesjonen, reguleringsanleggene
eller andeler i reguleringsanleggene kan bare overdras i forbindelse
med samtidig overdragelse av vannfall i samme vassdrag nedenfor
anlegget. Det samme gjelder ved andre disposisjoner over konsesjonen,
anleggene eller andeler i anleggene, herunder pantsettelse, arrest eller
utlegg.
Ved konsesjonstidens utløp har
staten rett til å kreve avstått uten godtgjørelse reguleringsanlegget
med tilliggende grunn og rettigheter og med de bygninger og andre
innretninger som er oppført av hensyn til reguleringen. Hvilke bygninger
og innretninger staten kan forlange avstått, avgjøres i tilfelle
av tvist ved skjønn. Består reguleringen i påbygning eller utvidelse
av en eldre regulering, kan andelene i anlegget mv. som tilhører
den eller dem som deltar i tilleggsreguleringen, kreves avstått.
Er den eldre reguleringen ikke tidsbegrenset, får vedkommende vannfallseier
i så fall krav på driftsvann på grunnlag av den eldre regulerings
yteevne mot å betale en forholdsmessig del av utgiftene til drift,
vedlikehold og fornyelse. Godtgjørelsen fastsettes av departementet.
Ved konsesjonstidens utløp skal
reguleringsanlegget med bygninger og innretninger være i fullt ut
driftsmessig stand, jf. likevel § 10. Tvist avgjøres ved skjønn. Konsesjonæren
plikter å utføre hva skjønnet måtte bestemme. Retten avgjør hvem
som skal bære skjønnsomkostningene.
Blir reguleringskonsesjonen gitt
for kortere tid enn 60 år, kan det i konsesjonen fastsettes en innløsningssum
for avståelse. Departementet kan gi forskrifter om beregning av
innløsningsvederlaget.
Når reguleringsanlegg med bygninger
og innretninger i henhold til konsesjon tilfaller staten, skal en
del av anlegget eller dets verdi, men ikke over en tredjepart, tildeles
de kommuner hvor vannfallet, kraftverket eller reguleringsanleggene
ligger. Stortinget bestemmer i tilfelle verdien og kommunenes andel
og foretar fordelingen mellom dem. Stortinget kan også bestemme
at det av midlene opprettes et fond til fordel for kommunene, eller
at det utbetales dem en andel av det økonomiske utbytte anlegget
måtte gi.
Hvis en vannfalls- eller brukseier
etter lovgivningen om erverv av eiendomsrett eier sitt vannfall
for en begrenset tid, skal reguleringsanlegget eller andel i reguleringsanlegget
følge vannfallet, når eierens rett til dette opphører, selv om den
fastsatte tid etter § 6 forøvrig ikke er utløpt. Hvis denne regel
ville føre til avståelse uten vederlag før 60 år er gått, kan bestemmelsen
i tredje ledd gis tilsvarende anvendelse på den enkelte vannfalls-
eller brukseiers andel i reguleringsanlegget.
I de siste 3 år av konsesjonstiden
for et reguleringsanlegg som i henhold til konsesjon kan kreves
avstått til staten, skal staten uhindret ha adgang til anlegget
og rett til å foreta de nødvendige disposisjoner for å forberede statens
overtagelse og sikre en fortsatt kontinuerlig drift. Dette må likevel
ikke være til hinder eller til skade for konsesjonærens utnyttelse
av reguleringsanlegget etter konsesjonen. Konsesjonæren plikter
å gi de opplysninger og yte den veiledende bistand som finnes nødvendig for
at staten skal kunne ivareta sine interesser etter denne bestemmelse.
Utgifter med dette dekkes av staten.
Når anlegget går over til staten,
skal departementet tinglyse dette.
Alle heftelser på anlegget faller
bort når det i henhold til reguleringskonsesjonen går over til staten.
Skal også eldre reguleringsanlegg i henhold til første ledd overdras
til staten må, før konsesjonen meddeles, eldre panteheftelser, servitutter
av vesentlig betydning, leierettigheter og lignende heftelser fjernes
eller vike prioritet for de i konsesjonen pålagte forpliktelser,
herunder også tidligere ilagte mulkter.
Når staten utfører vassdragsreguleringer
etter loven her, er eierne av de vannfall og bruk som vil benytte driftsvannet
som innvinnes ved reguleringen, forpliktet av de vilkår som Kongen
fastsetter.
Det samme gjelder når et reguleringsanlegg
eller andel i reguleringsanlegg etter § 28 første ledd går over
til staten i henhold til en meddelt reguleringskonsesjon.
Avgifter som pålegges for benyttelse
av innvunnet driftsvann etter første og annet ledd, forrentes fra
forfall med rente som fastsatt i medhold av forsinkelsesrenteloven
§ 3 første ledd, og er tvangsgrunnlag for utlegg.
Bestemmelsene i § 3 tredje ledd,
§§ 4, 5, 7, 8, 9, kapittel 3, kapittel 4, §§ 21, 22, 30, 31, 32
og 33 gjelder tilsvarende for vassdragsreguleringer som utføres
for statens regning.
Ved avståelse av grunn eller rettigheter
over eiendom som er nødvendig for å utføre tiltak som har konsesjon
etter loven her, gjelder lov 23. oktober 1959 nr. 3 om oreigning
av fast eigedom og lov 6. april 1984 nr. 17 om vederlag ved oreigning
av fast eigedom, om ikke annet er bestemt i dette kapitlet. Ekspropriasjon
kan også skje etter annen lovgivning.
Erstatningen skal bestemmes under
den forutsetning at anlegget blir stedsevarende.
Ved ekspropriasjon forhøyes alle
erstatninger med 25 prosent.
Skjønnet kan bestemme at reguleringsanleggets eier
skal treffe tiltak eller påta seg ytelser som helt eller delvis
gjenoppretter skaden eller erstatter det avståtte. Slik bestemmelse
kan bare treffes når utgiftene ved tiltaket eller ytelsene etter
rettens mening ikke vesentlig overstiger den pengeerstatning som
ville bli å betale dersom bestemmelsen ikke ble truffet. Grunn og
rettigheter som er nødvendig til gjennomføring av tiltakene kan
kreves avstått etter første ledd, når skjønnet finner at skaden
eller ulempen som vil voldes ved avståelsen er liten i forhold til
fordelene som vil oppnås. Rettighetshaveren må stevnes særskilt.
Første, annet, femte, sjette, syvende og åttende ledd gjelder tilsvarende.
Tilkjente erstatninger fastsettes
til årlige beløp dersom ikke erstatningen er mindre enn det minstebeløp som
Kongen bestemmer. Engangserstatning skal likevel fastsettes dersom
eiendommen i sin helhet eller for en vesentlig del blir avstått,
eller ekspropriaten krever det.
Tidligere fastsatte årlige erstatninger
under det minstebeløp Kongen bestemmer, kan omgjøres til engangserstatning
og innløses med en sum en gang for alle dersom en av partene krever
det.
Den årlige erstatningen skal følge
eiendommen og kan ikke særskilt overdras, pantsettes eller gjøres
til gjenstand for arrest eller utlegg. Blir eiendommen delt, følger
hele erstatningen hovedbruket, med mindre det utskilles et selvstendig
gårdsbruk. I så fall avgjør departementet om og i tilfelle hvordan
den årlige erstatningen skal deles.
Skjønnet kan bestemme at flere
skadelidte skal gis en felles erstatning, enten i form av penger
til utføring av arbeid eller ved at reguleringsanleggets eier treffer
nødvendige tiltak.
Femte til åttende ledd gjelder
ikke for konsesjonspliktige tiltak etter § 3 annet ledd.
Konsesjonæren må tåle den kontroll
med overholdelsen av de fastsatte betingelser i konsesjonen eller
i medhold av denne som departementet finner nødvendig. Utgifter
med kontrollen kan kreves dekket av konsesjonæren.
Departementet kan kreve at konsesjonæren
skal rette forhold som er i strid med loven eller vedtak fattet i
medhold av loven.
Departementet kan treffe vedtak
om tvangsmulkt for å sikre at en plikt som følger av loven eller
vedtak i medhold av loven, blir oppfylt. Tvangsmulkten kan fastsettes
som en løpende mulkt eller som et engangsbeløp. Tvangsmulkten tilfaller
statskassen.
Departementet kan fatte vedtak
om at konsesjonen trekkes tilbake ved gjentatte eller fortsatte
overtredelser av vesentlige konsesjonsbetingelser som er felles
for alle som deltar i reguleringen.
Mot en innløsningssum beregnet
på tilsvarende måte som etter bestemmelsene i § 28 tredje ledd,
kan i så fall staten kreve avstått reguleringsanlegget med tilliggende
grunn og rettigheter og med de bygninger og andre innretninger som
er oppført av hensyn til reguleringen. Tvist avgjøres ved skjønn.
Vil ikke staten overta anlegget, gjelder § 10 tilsvarende.
Ved gjentatte eller fortsatte overtredelser
av spesielle konsesjonsbetingelser for de enkelte deltagere i reguleringen,
mister vedkommende vannfalls- eller brukseiers retten til å bruke
driftsvannet som er innvunnet ved reguleringen.
Departementet kan ilegge overtredelsesgebyr
til den som forsettlig eller uaktsomt overtrer eller medvirker til
overtredelse av bestemmelser gitt i eller i medhold av loven.
Betalingsfristen for et ilagt gebyr
skal være minst fire uker fra vedtakstidspunktet. Ilagt gebyr er
tvangsgrunnlag for utlegg.
Er en overtredelse som kan medføre
overtredelsesgebyr etter første ledd begått av noen som har handlet på
vegne av et foretak, kan overtredelsesgebyr ilegges foretaket. Dette
gjelder selv om overtredelsesgebyr ikke kan ilegges noen enkeltperson.
Med foretak menes selskap, enkeltpersonforetak, stiftelse, forening
eller annen sammenslutning, bo eller offentlig virksomhet.
Ved avgjørelsen av om overtredelsesgebyr
skal ilegges og ved utmåling av sanksjonen skal det særlig legges vekt
på
a)	overtredelsens
grovhet
b)	om
overtreder ved retningslinjer, instruksjon, opplæring, kontroll
eller andre tiltak kunne forebygget overtredelsen
c)	om
overtredelsen er begått for å fremme overtreders interesser
d)	om
overtreder har hatt eller kunne oppnådd noen fordel ved overtredelsen
e)	om
det foreligger gjentakelse
f)	overtreders
økonomiske evne.
Med bøter eller fengsel inntil
tre måneder straffes den som forsettlig eller uaktsomt
a)	uten
konsesjon iverksetter et tiltak som er konsesjonspliktig etter loven
b)	overskrider
en konsesjon eller overtrer konsesjonsvilkår eller pålegg fastsatt
med hjemmel i loven.
Loven trer i kraft straks.
Loven gjelder for reguleringsanlegg
som er utført med konsesjon etter tidligere lovgivning.
Reguleringsanlegg som er utført
uten konsesjon etter tidligere lovgivning kan fortsette uten konsesjon
etter loven.
III
I lov 24. november
2000 nr. 82 om vassdrag og grunnvann gjøres følgende endringer:
Reglene om grannevarsel og granneskjønn
i grannelova §§ 6 til 8 gjelder ikke for tiltak som må ha konsesjon
etter loven her eller etter vassdragsreguleringsloven.
Konsesjon til vannkraftutbygging over 40 GWh eller som
omfatter vassdragsreguleringer, gis etter vassdragsreguleringsloven når
dette følger av dennes §§ 1 og 3.
Loven her gjelder likevel for slike vannkraftverk, vassdragsreguleringer
og overføringer så langt det ikke er gjort unntak etter
loven her eller er fastsatt særskilte regler i vassdragsreguleringsloven.
For andre
vannkraftverk gjelder loven fullt ut, likevel slik at vassdragsreguleringsloven
§ 15 om byggefrister
gjelder i stedet for § 27.
I særlige tilfeller kan vassdragsmyndigheten
oppheve eller endre vilkår eller sette nye vilkår av hensyn til allmenne
eller private interesser. Det skal tas hensyn til det tap som en
endring vil påføre konsesjonshaveren og de fordeler og ulemper som
endringen for øvrig vil medføre. Bestemmelsen gjelder ikke for tiltak
som er behandlet etter vassdragsreguleringsloven.
Betalingsfristen for et ilagt gebyr skal være minst fire uker
fra vedtakstidspunktet. Ilagt gebyr er tvangsgrunnlag for utlegg.
IV
I lov 28. november
2003 nr. 98 om konsesjon ved erverv av fast eiendom gjøres følgende
endringer:
som er konsesjonspliktige eller
som krever vedtak etter vannfallrettighetsloven,
V
I lov 29. januar
1999 nr. 6 om interkommunale selskaper gjøres følgende endringer:
Ved omorganisering etter bestemmelsene
i denne paragraf, overføres selskapets eiendeler, rettigheter, herunder
offentlige tillatelser m.v., og forpliktelser til det nye selskapet.
Interkommunalt selskap som nevnt i første ledd med eiendomsrett
eller bruksrett til vannfallsrettigheter som omfattes av vannfallrettighetsloven,
skal ved omorganisering til aksjeselskap likevel være gjenstand
for konsesjonsbehandling etter nevnte lov.
VI
I lov 15. mai
1992 nr. 47 om laksefisk og innlandsfisk gjøres følgende endringer:
Annet ledd gjelder ikke for kraftutbyggingstiltak som
krever konsesjon etter vassdragsreguleringsloven eller
vannressursloven, og heller ikke for andre tiltak som krever konsesjon
etter vannressursloven, med mindre formålet med tiltaket er å øke
fangsten av fisk på stedet, forskyve fangsten av fisk i vassdraget,
eller forandre én eller flere arters produksjon, bestandsstørrelse
eller utbredelse.
VII
I lov 12. juni
1931 nr. 1 i henhold til konvensjonen mellem Norge og Sverige om
visse spørsmål vedrørende vassdragsretten av 11 mai 1929 gjøres
følgende endringer:
VIII
Loven gjelder fra det tidspunkt
Kongen fastsetter.
Vilkår i meddelte konsesjoner eller
vedtak, som fortsatt har hjemmel i vannfallrettighetsloven eller
vassdragsreguleringsloven står ved lag.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til annen gangs behandling i et senere møte i Stortinget.
Presidenten: Under
debatten er det satt frem i alt fire forslag. Det er
forslag
nr. 1, fra Rigmor Andersen Eide på vegne av Kristelig Folkeparti
og Senterpartiet
forslagene
nr. 2 og 3, fra Marit Arnstad på vegne av Senterpartiet og Sosialistisk
Venstreparti
forslag
nr. 4, fra Marit Arnstad på vegne av Senterpartiet
Det voteres over forslag nr. 4,
fra Senterpartiet. Forslaget lyder:
«Stortinget ber regjeringen legge
opp til at grensen for når torvuttak alltid skal konsekvensutredes, senkes
fra 1 500 til 800 dekar. Torvuttak under 800 dekar eller utvidelse
av eksisterende uttak opp til samme størrelse, skal som hovedregel
ikke konsekvensutredes – med mindre det foreligger særlig vektige
miljø- og samfunnshensyn som tilsier dette.»
Forslaget fra Senterpartiet ble
med 95 mot 6 stemmer ikke bifalt.
(Voteringsutskrift kl. 16.18.12)
Presidenten: Det
voteres over forslagene 2 og 3, fra Senterpartiet og Sosialistisk
Venstreparti.
Forslag nr. 2 lyder:
«§ 5-3 annet ledd tredje punktum
skal lyde:
Andre representanter for viktige
berørte interesser skal inviteres til å delta i planforumets møter.»
Forslag nr. 3 lyder:
«§ 5-3 nytt fjerde ledd skal lyde:
Møtene i regionalt planforum skal
være åpne for publikum og media.»
Miljøpartiet De Grønne har varslet
støtte til forslagene.
Forslagene fra Senterpartiet og
Sosialistisk Venstreparti ble med 91 mot 10 stemmer ikke bifalt.
(Voteringsutskrift kl. 16.18.36)
Komiteen hadde
innstilt til Stortinget å gjøre slikt
om endringer i plan- og bygningsloven
og matrikkellova (mer effektive planprosesser, enklere saksbehandling og
konsekvensutredninger)
I
I lov 27. juni
2008 nr. 71 om planlegging og byggesaksbehandling gjøres følgende
endringer:
Eieren av infrastruktur i grunnen,
sjø og vassdrag skal dokumentere opplysninger om plasseringen av
og egenskaper ved infrastrukturen, slik at den kan lokaliseres på
en effektiv og sikker måte.
Eieren skal på forespørsel utlevere
opplysninger om plasseringen av og egenskaper ved infrastrukturen
til den som har et saklig behov for opplysningene. Opplysningsplikten
gjelder uavhengig av taushetsplikt, men omfatter ikke informasjon
som er sikkerhetsgradert etter sikkerhetsloven, eller informasjon
om objekter som er klassifisert etter sikkerhetsloven. Den som mottar opplysninger
etter første punktum, kan bare gi opplysningene videre dersom det
er saklig behov for det. Mener eieren at et bestemt arbeid ikke
kan utføres uten fare for skade på infrastrukturen, skal han påvise
hvor infrastrukturen er plassert.
Den som under arbeid avdekker eksisterende
infrastruktur i grunnen, sjø eller vassdrag, skal dokumentere opplysninger
om plasseringen av og egenskaper ved infrastrukturen og rapportere
opplysningene til berørte kjente eiere.
Det kan ikke kreves betaling for
utlevering av opplysninger, påvisning og dokumentasjon, uten at
dette framgår av forskrift etter femte ledd at det er adgang til
å kreve betaling.
Departementet kan gi forskrift
om hvilke anlegg som omfattes av paragrafen her, om dokumentasjon
av og behandling av opplysninger om slike anlegg og om frister for
dette, herunder regler om utlevering og påvisning etter andre ledd,
rapportering etter tredje ledd og betaling etter fjerde ledd.
Forslag til planprogram
sendes på høring og legges ut til offentlig ettersyn normalt samtidig med
varsling av planoppstart.
I hver region skal det være et regionalt
planforum.
c)	Sone
med særlig hensyn til landbruk, reindrift, mineralressurser, friluftsliv,
grønnstruktur, landskap eller bevaring av naturmiljø eller kulturmiljø,
med angivelse av interesse.
For randsonen til nasjonalparker
og landskapsvernområder kan det, samtidig med fastsetting av verneforskrift
for nytt verneområde eller revisjon av verneforskrift eller forvaltningsplan
for etablerte verneområder, fastsettes bestemmelser for å hindre
vesentlig forringelse av verneverdiene i verneområdet.
Det kan gis retningslinjer om begrensninger
av virksomhet og vilkår for tiltak for å ivareta interessen i sonen.
Det kan gis retningslinjer om hvilke
hensyn som skal vektlegges ved praktisering av annen lovgivning
så langt kommunen er tillagt myndighet etter vedkommende lov.
Forslag til planprogram
skal sendes på høring og legges ut til offentlig ettersyn normalt samtidig med
varsel om oppstart og kunngjøring av planarbeidet, og gjøres elektronisk tilgjengelig på nett.
Forslag til planprogram skal sendes
på høring og legges ut til offentlig ettersyn normalt samtidig med
varsel om oppstart av planarbeidet.
d)	varig eller tidsbestemt bruksendring,
vesentlig utvidelse eller vesentlig endring av tidligere drift av
tiltak som nevnt under bokstav a
Departementet kan gi forskrift om
hvilke tiltak som omfattes av bestemmelsen.
Departementet kan gi forskrift om
hvilke tiltak som omfattes av bokstav a-e.
Tillatelse er heller ikke nødvendig
for tiltak som nevnt i § 20-1 bokstav m når tiltaket skjer som ledd
i jordskifte i samsvar med rettslig bindende plan, eller når tiltaket skjer etter
krav som nevnt i matrikkelloven § 9 første ledd bokstav g.
Kommunen kan
også gi rammetillatelse innenfor sitt myndighetsområde, med forbehold
om at igangsettingstillatelse ikke vil bli gitt før forholdet til
andre myndigheter er brakt i orden, jf. § 21-4 tredje ledd.
Søknad om tillatelse etter § 20-2
skal avgjøres av kommunene innen tolv uker etter at fullstendig
søknad foreligger, med mindre annet følger av andre eller tredje ledd. For søknad om rammetillatelse
gjelder ikke andre og tredje ledd. Ved overskridelse av
fristen skal kommunen tilbakebetale byggesaksgebyret etter nærmere
bestemmelser i forskrift, jf. § 21-8 tredje ledd.
Søknad om endring av en gitt tillatelse,
herunder rammetillatelse, som oppfyller vilkårene i andre eller tredje
ledd, skal avgjøres av kommunen innen tre uker. Har ikke kommunen
avgjort søknaden innen fristens utløp, regnes tillatelse som gitt.
Nåværende syvende
ledd blir nytt åttende ledd.
Før opprettelse eller endring av
eiendom til bebyggelse eller oppføring av bygning blir godkjent,
skal bortleding av avløpsvann være sikret og i samsvar med forurensningsloven.
Før oppføring av bygning blir godkjent, skal avledning
av grunn- og overvann være sikret.
Tilsynsmyndigheten kan ilegge overtredelsesgebyr til
den som forsettlig eller uaktsomt overtrer eller medvirker til overtredelse
av bestemmelsene i § 29-7
første ledd.
Departementet gir forskrift med nærmere
regler om gjennomføring av denne bestemmelsen, herunder når overtredelsesgebyr kan ilegges, utmåling,
renter og registrering av ilagt overtredelsesgebyr. Det skal fastsettes
et maksimumsbeløp for overtredelsesgebyret.
Den som fremmer forslag til reguleringsplan
eller tiltak og planer etter annet lovverk, kan ilegges overtredelsesgebyr
dersom den forsettlig eller uaktsomt:
a)	unnlater
å følge krav til konsekvensutredning som er gitt i bestemmelser
i eller i medhold av denne lov, eller
b)	gir
uriktige eller villedende opplysninger i konsekvensutredningen.
I saker som gjelder planer etter
denne loven, ilegger planmyndigheten overtredelsesgebyr. I saker
som gjelder tiltak og planer etter annet lovverk, ilegger ansvarlig myndighet
overtredelsesgebyr. Dersom planmyndigheten eller annen ansvarlig
myndighet er forslagsstiller, ilegger departementet overtredelsesgebyr.
Den ansvarlige skal varsles særskilt
før det treffes vedtak om overtredelsesgebyr, og gis anledning til
å uttale seg innen en frist på minst 3 uker. Forhåndsvarsel skal
gis skriftlig.
Når en overtredelse som kan medføre
overtredelsesgebyr er begått av noen som har handlet på vegne av et
foretak, gjelder § 32-8 femte ledd tilsvarende.
Overtredelsesgebyr tilfaller staten.
Oppfyllelsesfristen er 4 uker fra vedtaket ble truffet, med mindre
annet er fastsatt i vedtaket.
Departementet gir forskrift med
nærmere regler om ileggelse av overtredelsesgebyr, herunder presisering
av hvilke forhold i første ledd som kan medføre overtredelsesgebyr.
Det skal fastsettes et maksimumsbeløp for overtredelsesgebyret.
Den som forsettlig eller grovt
uaktsomt opptrer som nevnt i § 32-8 første ledd, straffes med bøter
eller fengsel inntil 1 år dersom overtredelsen er vesentlig. Tilsvarende
gjelder den som utfører handlinger som kan medføre overtredelsesgebyr
etter § 32-8a.
Nåværende andre
til fjerde punktum blir tredje til femte punktum.
II
Departementet kan gi forskrift og fatte enkeltvedtak eller avgjerd om
tildeling av matrikkelnummer.
III
Loven trer i kraft fra den tiden
Kongen bestemmer. Kongen kan sette de ulike endringene i kraft fra
ulik tid. Bestemmelsene kan settes delvis i kraft.
Departementet kan gi nærmere overgangsbestemmelser.
Bestemmelsen i nytt § 21-7 syvende
ledd gjelder for søknad om tillatelse i medhold av §§ 20-1 og 
20-2 sendt kommunen etter at endringen er trådt i kraft.
Presidenten: Det
voteres over I § 11-8 tredje ledd bokstav c.
Senterpartiet, Sosialistisk Venstreparti
og Miljøpartiet De Grønne har varslet at de vil stemme imot.
Komiteens innstilling ble bifalt
med 90 mot 11 stemmer.
(Voteringsutskrift kl. 16.19.07)
Presidenten: Det
voteres over I § 12-2 tredje ledd og § 12-3 tredje ledd andre punktum.
Arbeiderpartiet, Sosialistisk Venstreparti
og Miljøpartiet De Grønne har varslet at de vil stemme imot.
Komiteens innstilling ble bifalt
med 65 mot 36 stemmer.
(Voteringsutskrift kl. 16.19.35)
Presidenten: Det
voteres over I § 20-4 andre ledd og § 20-5 andre ledd første punktum.
Arbeiderpartiet, Senterpartiet,
Sosialistisk Venstreparti og Miljøpartiet De Grønne har varslet
at de vil stemme imot.
Komiteens innstilling ble bifalt
med 59 mot 42 stemmer.
(Voteringsutskrift kl. 16.20.10)
Presidenten: Det
voteres over I § 21-7 første ledd.
Sosialistisk Venstreparti og Miljøpartiet
De Grønne har varslet at de vil stemme imot.
Komiteens innstilling ble bifalt
med 96 mot 4 stemmer.
(Voteringsutskrift kl. 16.20.34)
Presidenten: Det
voteres alternativt mellom komiteens innstilling til I Ny § 32-8a
første ledd, innledningen, og forslag nr. 1, fra Kristelig Folkeparti
og Senterpartiet. Forslaget lyder:
«Ny § 32-8a første ledd innledningen
skal lyde:
Den som fremmer forslag til reguleringsplan
eller tiltak og planer etter annet lovverk, kan ilegges overtredelsesgebyr
dersom den forsettlig og grovt uaktsomt:»
Ved alternativ votering mellom
komiteens innstilling til I Ny § 32-8a første ledd, innledningen,
og forslaget fra Kristelig Folkeparti og Senterpartiet ble innstillingen
bifalt med 89 mot 12 stemmer.
(Voteringsutskrift kl. 16.21.06)
Presidenten: Det
voteres over Ny § 32-8a sjette ledd.
Sosialistisk Venstreparti har varslet
at de vil stemme imot.
Komiteens innstilling ble bifalt
med 96 mot 3 stemmer.
(Voteringsutskrift kl. 16.21.30)
Presidenten: Det
voteres over resten av I samt II og III.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slikt
om endringer i tobakksskadeloven,
strålevernloven og helseberedskapsloven (registrerings- og tilsynsordning for
salg av tobakksvarer mv.)
I
I lov 9. mars
1973 nr. 14 om vern mot tobakksskader gjøres følgende endringer:
Nytt kapittel
2 skal lyde:
Salg av tobakksvarer og tobakkssurrogater
til forbruker uten registrering hos Helsedirektoratet er forbudt.
Hver enkelt virksomhet skal registrere samtlige av sine salgssteder
for tobakksvarer og tobakkssurrogater.
Plikten til å være registrert gjelder
både permanente salgssteder og salgssteder som selger deler av året
eller for en enkelt anledning.
Til forbruker er det kun tillatt
å selge tobakksvarer og tobakkssurrogater som er lovlig importert
eller kjøpt fra registrerte grossister.
Departementet kan i forskrift gi
nærmere bestemmelser om pliktene i første, andre og tredje ledd,
herunder om hvilke opplysninger som skal registreres, sletting av
registrering, begrensninger for registrering samt unntak fra registreringsplikt.
Salgsstedet skal etablere internkontroll
for etterlevelse av bestemmelsene i §§ 4, 17 til 24, 30 til 33,
34 a, 34 d og 42. Internkontrollen skal kunne dokumenteres overfor
tilsynsmyndighetene.
Departementet kan i forskrift gi
nærmere bestemmelser om internkontrollen.
Engrossalg av tobakksvarer og tobakkssurrogater uten
registrering hos Helsedirektoratet er forbudt.
Engrossalg av tobakksvarer og tobakkssurrogater kan
bare skje til registrerte salgssteder og grossister.
Departementet kan i forskrift gi
nærmere bestemmelser om pliktene i første og andre ledd, herunder
om hvilke opplysninger som skal registreres, sletting av registrering,
begrensninger for registre-ring samt unntak fra registreringsplikt.
Kommunen fører tilsyn med at registrerte
salgssteder for tobakksvarer og tobakkssurrogater til forbruker overholder
bestemmelsene i §§ 4, 5, 9, 17 til 24, 30 til 33, 34 a, 34 d og
42 og forskrifter gitt i medhold av disse bestemmelsene. Salgsstedet
plikter å gi kommunen tilgang til lokaler, herunder varelager, nødvendige
opplysninger, vareprøver og annen relevant bistand.
Sysselmannen fører tilsyn etter
første ledd på Svalbard. Sysselmannen kan delegere oppgaven til
Longyearbyen lokalstyre.
Departementet kan gi nærmere bestemmelser
i forskrift om tilsyn og om utøvelsen av tilsynet, herunder om at
tilsyn med enkelte typer salgssteder skal føres av Helsedirektoratet.
Hvis kommunen finner at et salgssted
har overtrådt bestemmelser i §§ 4, 5, 9, 17 til 24, 30 til 33, 34
a, 34 d og 42 eller bestemmelser gitt i medhold av disse er overtrådt,
kan den pålegge retting av forholdet. Det skal samtidig settes en
frist for rettingen. Kommunen kan kreve skriftlig bekreftelse fra
overtrederen på at det ulovlige forholdet har opphørt.
I tillegg til pålegg om retting,
kan kommunen fastsette tvangsmulkt. Mulkten løper fra oversittelse
av fristen for retting, og den kan fastsettes i form av engangsmulkt
eller dagmulkt. Mulkten tilfaller staten.
Dersom kommunen ved avdekking av
overtredelse av bestemmelser som nevnt i første ledd finner særlig grunn
til å tro at det vil bli begått nye brudd som ikke kan stanses etter
første og andre ledd, kan kommunen på forhånd fastsette at mulkt
vil løpe fra det tidspunktet en ny overtredelse tar til. Slik tvangsmulkt
kan fastsettes for inntil ett år.
Helsedirektoratet kan treffe vedtak
etter første til tredje ledd i denne bestemmelsen overfor grossister
ved overtredelse av bestemmelser som nevnt i § 35.
Sysselmannen kan treffe vedtak
etter første til tredje ledd på Svalbard. Sysselmannen kan delegere
til Longyearbyen lokalstyre å fatte vedtak etter denne bestemmelsen
for Longyearbyen.
Departementet kan gi forskrifter
om fastsettelse, beregning og innkreving av tvangsmulkt.
Hvis kommunen finner at et salgssted
har overtrådt bestemmelser i §§ 4, 5, 17 til 24, 30 til 33, 34 a,
34 d og 42 eller bestemmelser gitt i medhold av disse, kan den treffe
vedtak om forbud mot salg av tobakksvarer og tobakkssurrogater.
Helsedirektoratet kan treffe vedtak
om forbud mot engrossalg av tobakksvarer og tobakkssurrogater ved overtredelse
av bestemmelsene nevnt i § 35.
Sysselmannen kan treffe vedtak
etter første ledd på Svalbard. Sysselmannen kan delegere til Longyearbyen lokalstyre
å fatte vedtak etter denne bestemmelsen for Longyearbyen.
Departementet kan i forskrift gi
nærmere bestemmelser om salgsforbud, herunder om saksbehandlingen og
om standardiserte reaksjoner for ulike typer overtredelser.
Kommunen kan kreve en årlig tilsynsavgift
fra salgssteder til dekning av sine kostnader med tilsynsoppgaver
etter § 7 første ledd.
Sysselmannen, eventuelt Longyearbyen
lokalstyre, kan kreve en årlig tilsynsavgift fra salgssteder til
dekning av sine kostnader med tilsynsoppgaver etter § 7 tredje ledd.
Helsedirektoratet kan kreve en
årlig tilsynsavgift fra grossister til dekning av sine kostnader
med tilsyn med grossister etter § 35. Helsedirektoratet kan videre kreve tilsynsavgift
fra salgssteder de fører tilsyn med etter § 7 tredje ledd.
Helsedirektoratet kan i tillegg
kreve en årlig registeravgift fra grossister for å dekke kostnadene
knyttet til drift og forvaltning av register over salgssteder og
grossister, jf. § 35 a.
Departementet kan gi forskrift
om satser for og innbetaling av avgiftene etter denne bestemmelsen.
Enkeltvedtak fattet av kommunen
etter §§ 8 og 9 kan påklages til fylkesmannen.
Enkeltvedtak fattet av Helsedirektoratet
etter §§ 8 og 9 kan påklages til departementet.
Enkeltvedtak fattet av Sysselmannen
på Svalbard etter §§ 8 og 9 kan påklages til departementet. I de
tilfeller hvor Sysselmannen har delegert myndighet til Longyearbyen
lokalstyre, er Sysselmannen klageinstans for lokalstyrets vedtak.
I kapittel
7 gjøres følgende endringer:
Helsedirektoratet fører tilsyn
med at bestemmelsene i §§ 6,
9, 19 til 24, 30
til 34, 34 c og 34 d og
bestemmelser gitt i medhold av disse lovbestemmelsene, overholdes.
Direktoratet fører tilsyn med kravene i §§ 30 a og 32 når det gjelder
tobakksvarer og urtebaserte røykeprodukter. Grossister plikter å gi Helsedirektoratet
tilgang til lokaler, herunder varelager, nødvendige opplysninger, vareprøver
og annen relevant bistand.
§ 35
a Register for salg av tobakksvarer og tobakkssurrogater.
Helsedirektoratet forvalter et
register over salgssteder og grossister for tobakksvarer og tobakkssurrogater, jf.
§§ 4 og 6. Departementet kan i forskrift gi nærmere bestemmelser
om forvaltningen av registeret, herunder om retting og sletting
av opplysninger.
II
I lov 12. mai
2000 nr. 36 om strålevern og bruk av stråling gjøres følgende endringer:
I §§ 18 første
ledd, 19 første og andre ledd og 20 skal benevnelsen «Helsedirektoratet»
erstattes med «Statens strålevern».
Loven gjelder for Norge, herunder
Svalbard og Jan Mayen. Forskrifter til loven gjelder likevel bare
når det er fastsatt i forskriftene. Kongen kan i forskrift fastsette særlige
regler av hensyn til stedlige forhold.
Departementet kan i forskrift fastsette
saksbehandlingsfrister for tillatelser. Tjenesteloven § 11 annet
ledd gjelder ikke for tillatelser etter loven her.
Departementet kan gi forskrifter
om saksbehandlingsregler til utfylling av reglene i tjenesteloven
for godkjenning og andre tillatelser i loven her. Saksbehandlingsreglene
kan fravike reglene i forvaltningsloven.
Laserpekere som importeres i strid
med § 6 med forskrifter, kan tilbakeholdes, beslaglegges og destrueres. Det samme gjelder ulovlige laserpekere
som er i Norge.
Ved tilbakehold skal mottakeren
varsles om at laserpekeren vil bli vurdert beslaglagt og destruert.
Mottaker skal gis mulighet til å uttale seg i saken innen en nærmere
angitt frist.
Dersom mottakeren ikke avgir uttalelse
innen fristen, kan laserpekeren beslaglegges og destrueres. Forvaltningsloven §§ 23, 24, 25
og 27 kommer ikke til anvendelse der mottaker ikke har gitt tilbakemelding
innen fristen.
Kongen kan gi forskrift om gjennomføring
av denne bestemmelsen, herunder fastsette frister for å gi tilbakemelding
på varsel gitt etter andre ledd.
Kongen kan i forskrift gjøre unntak
fra klagerett over vedtak fattet i medhold av denne bestemmelsen.
Departementet
er klageinstans for enkeltvedtak truffet av Statens strålevern i
medhold av denne loven. Fylkesmannen er klageinstans for enkeltvedtak
truffet av kommunen i medhold av denne loven.
III
I lov 23. juni
2000 nr. 56 om helsemessig og sosial beredskap gjøres følgende endring:
Folkehelseinstituttet,
Helsedirektoratet og Statens strålevern kan etablere registre
med helseopplysninger for å håndtere beredskapssituasjoner.
IV
I lov 24. mai
2013 nr. 17 om endringer i tobakksskadeloven gjøres følgende endring:
Kapittel 2
oppheves.
V
1.	Loven
gjelder fra den tid Kongen bestemmer. Kongen kan sette i kraft de
enkelte bestemmelsene til forskjellig tid.
2.	Kongen
kan gi overgangsbestemmelser i forskrift.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Presidenten: Under
debatten er det satt frem ett forslag. Det er forslag nr. 1, fra
Morten Wold på vegne av Fremskrittspartiet. Forslaget lyder:
««Vedtak til lov
om endring i lov 2. juni 1989 nr.
27 om omsetning av alkoholholdig drikk m.v. (alkoholloven)
I
§ 8-9 nytt femte
ledd skal lyde:
Forbudet mot drikking av alkohol
i park som nevnt i første ledd nr. 5 gjelder ikke når drikken inneholder mindre
enn 22 volumprosent alkohol.
II
Loven trer i kraft straks.»
Miljøpartiet De Grønne har varslet
støtte til forslaget.
Forslaget fra Fremskrittspartiet
ble med 82 mot 18 stemmer ikke bifalt.
(Voteringsutskrift kl. 16.23.06)
Komiteen hadde
innstilt til Stortinget å gjøre slikt
Dokument 8:105 L (2016–2017) –
Representantforslag fra stortingsrepresentantene Sivert Bjørnstad,
Erlend Wiborg, Oskar J. Grimstad og Morten Ørsal Johansen om å tillate
konsum av alkohol under 22 volumprosent i parker – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt ni forslag. Det er
forslag
nr. 1, fra Knut Storberget på vegne av Arbeiderpartiet, Kristelig
Folkeparti, Senterpartiet og Sosialistisk Venstreparti
forslagene
nr. 2–4, fra Morten Ørsal Johansen på vegne av Høyre og Fremskrittspartiet
forslag
nr. 5, fra Knut Storberget på vegne av Arbeiderpartiet, Senterpartiet
og Sosialistisk Venstreparti
forslag
nr. 6, fra Line Henriette Hjemdal på vegne av Kristelig Folkeparti
forslagene
nr. 7–9, fra Pål Farstad på vegne av Venstre
Det voteres over forslag nr. 5,
fra Arbeiderpartiet, Senterpartiet og Sosialistisk Venstreparti.
Forslaget lyder:

«Prop. 92 L (2016–2017) Om endringer
i konsesjonsloven, jordloven og odelsloven mv. (konsesjonsplikt,
odlingsjord, priskontroll, deling og drivplikt mv.) sendes tilbake
til regjeringen.»
Miljøpartiet De Grønne har varslet
støtte til forslaget.
Forslaget fra Arbeiderpartiet,
Senterpartiet og Sosialistisk Venstreparti ble med 57 mot 43 stemmer
ikke bifalt.
(Voteringsutskrift kl. 16.24.32)
Presidenten: Det
voteres over forslag nr. 8, fra Venstre. Forslaget lyder:
«Stortinget ber regjeringen utrede
forslaget om å frita skog- og utmarkseiendommer fra konsesjonsloven
som sådan, fritak knyttet til arealgrenser som for eksempel 3 000
dekar, og samtidig utrede en heving av 500 dekargrensen på produktiv
skog i konsesjonsloven.»
Forslaget fra Venstre ble med 96
mot 5 stemmer ikke bifalt.
(Voteringsutskrift kl. 16.24.50)
Presidenten: Det
voteres over forslag nr. 7, fra Venstre. Forslaget lyder:
«Stortinget ber regjeringen komme
tilbake med en vurdering av om fradeling av tomt til bolighus, fritidshus
eller naust kan forvaltes på et regionalt nivå.»
Miljøpartiet De Grønne har varslet
støtte til forslaget.
Forslaget fra Venstre ble med 95
mot 6 stemmer ikke bifalt.
(Voteringsutskrift kl. 16.25.12)
Presidenten: Det
voteres over forslag nr. 6, fra Kristelig Folkeparti. Forslaget
lyder:
«I lov 12. mai 1995 nr. 23 om jord
gjøres følgende endringer:
§ 8 skal lyde:
§ 8 Driveplikt
Jordbruksareal skal drivast. Driveplikta
gjeld for heile eigartida. Ny eigar må innan eitt år ta stilling
til om han eller ho vil drive eigedomen sjølv eller leige bort jordbruksarealet
etter føresegnene i andre ledd.
Driveplikta kan oppfyllast ved
at arealet vert leigd bort som tilleggsjord til annan landbrukseigedom.
Det er ein føresetnad for at driveplikta er oppfylt ved bortleige
at leigeavtala er på minst 10 år om gongen utan høve for eigaren
til å seie ho opp. Avtala må føre til driftsmessig gode løysingar
og vere skriftleg. Avtaler som fører til driftsmessig uheldige løysingar,
kan følgjast opp som brot på driveplikta. Eigaren må sende kopi
av avtala til kommunen. Ei leigeavtale som er i strid med andre
eller tredje punktum, kan ikkje gjerast gjeldande mellom partane
eller i høve til offentlege styresmakter.
Finn departementet at jordbruksarealet
ikkje vert drive, kan eigaren påleggjast å leiga jorda bort for
ei tid av inntil 10 år, eller at jorda skal plantast til med skog,
eller tiltak av omsyn til kulturlandskapet.»
Miljøpartiet De Grønne har varslet
støtte til forslaget.
Forslaget fra Kristelig Folkeparti
ble med 94 mot 7 stemmer ikke bifalt.
(Voteringsutskrift kl. 16.25.33)
Presidenten: Det
voteres over forslagene nr. 2 og 3, fra Høyre og Fremskrittspartiet.
Forslag nr. 2 lyder:
«I lov 28. november 2003 nr. 98
om konsesjon ved erverv av fast eiendom mv. gjøres følgende endringer:
§ 4 første
ledd nr. 3 skal lyde:
andre ubebygde arealer, dersom
de ligger i et område som i reguleringsplan er regulert til annet
enn landbruks-, natur- og friluftsformål samt reindrift, eller som i
kommuneplanens arealdel er lagt ut til bebyggelse og anlegg, eller hvis eiendommen
ikke er over 3 000 dekar og uten jordbruksareal.
§ 4 første
ledd nr. 4 skal lyde:
Bebygd eiendom ikke over 3 000
dekar som hverken har innmarksbeite over 100 dekar eller har fulldyrka
og overflatedyrka jord over 35 dekar.
§ 5 annet ledd
første og nytt annet punktum skal lyde:
Ved erverv av bebygd eiendom hvor
fulldyrka og overflatedyrka jord er mer enn 35 dekar, eller eiendommen
består av mer enn 3 000 dekar,
er konsesjonsfriheten etter første ledd nr. 1 og 2 betinget av at
erververen bosetter seg på eiendommen innen ett år og selv bebor den
i minst 5 år.»
Forslag nr. 3 lyder:
«I lov 28. november 2003 nr. 98
om konsesjon ved erverv av fast eiendom mv. gjøres følgende endringer:
§ 5 skal lyde:
§ 5 (unntak på grunnlag
av erververens stilling)
Konsesjon er ikke nødvendig når
erververen er:
1.	eierens
ektefelle, eller er i slekt med eieren eller eierens ektefelle i
rett oppstigende eller nedstigende linje eller i eierens eller ektefellens
første sidelinje til og med barn av søsken, eller er i svogerskap
med eieren i rett oppstigende linje, forutsatt at eieren har sitt
konsesjonsforhold i orden. Konsesjonsplikt kan likevel følge av
§ 7 andre ledd.
2.	odelsberettiget
til eiendommen.
3.		staten.
4.	den
fylkeskommune eller kommune der eiendommen ligger, såfremt ervervet
gjelder en eiendom i område som omfattes av kommuneplan eller reguleringsplan
etter plan- og bygningsloven, og eiendommen i planen er utlagt til
annet enn landbruksområde eller ervervet skjer ved ekspropriasjon.
Et kommunalt tomteselskap der vedkommende kommune har minst halvparten
av kapitalen og flertallet i styret, likestilles med kommunen når
det gjelder konsesjonsfrihet etter dette nummer.
5.	bank
eller annen institusjon som Kongen har godkjent i denne sammenheng,
når ervervet skjer gjennom tvangssalg for å redde en fordring som
erververen har panterett for i eiendommen. Eiendommen må selges
videre innen to år. Fristen regnes fra stadfestingen av auksjonsbudet
og kan forlenges av departementet.
6.	den
som erverver en tilgrensende eiendom som tilleggsjord eller -skog.
Ved erverv av bebygd eiendom hvor
fulldyrka og overflatedyrka jord er mer enn 35 dekar, eller eiendommen
består av mer enn 3 000 dekar, er konsesjonsfriheten etter første
ledd nr. 1 og 2 betinget av at erververen bosetter seg på eiendommen
innen ett år og selv bebor den i minst 5 år. Som bebygd eiendom
regnes her eiendom med bebyggelse som er eller har vært brukt som helårsbolig.
Det samme gjelder eiendom med bebyggelse som ikke er tatt i bruk
som helårsbolig, herunder eiendom med bebyggelse under oppføring
dersom tillatelse til bebyggelse er gitt med sikte på boligformål.
Erverver gjenlevende ektefelle eiendom fra sin avdøde ektefelle
som eier eller ved uskifte, skal botiden gjenlevende har gjennomført
før overtagelsen regnes mot plikttiden.
Første og andre ledd gjelder tilsvarende
for samboere i ekteskapslignende forhold. Som samboere etter bestemmelsen
her regnes samboere som fyller vilkårene i arveloven § 28 a.
Konsesjonsfriheten etter første
ledd nr. 6 er betinget av at
1.	det foreligger
en skriftlig avtale mellom overdrager og erverver,
2.	at ervervet
gjelder hele eiendommen, eventuelt med unntak av tun på ikke over
5 dekar og bebygd med bolighus, og
3.	erververen
eier eiendom med mer enn 35 dekar fulldyrka eller overflatedyrka
jord eller 500 dekar produktiv skog, og oppfyller driveplikten etter
jordlova § 8 på eiendommen sin.
§ 13 tredje
ledd skal lyde:
Kongen kan sette en frist for erververen
til å søke konsesjon dersom:
1.	tidsgrensen
for tvangsbruk etter § 3 andre ledd overskrides.
2.	erververen
unnlater å bygge innen 5 år i strid med § 4 andre ledd.
3.	erververen
foretar bruksendring i strid med plan i henhold til § 4 tredje eller
fjerde ledd.
4.	erverver
som nevnt i § 5 første ledd nr. 1 eller 2 ikke overholder boplikten
etter § 5 andre ledd.
5.	erverver
som nevnt i § 5 første ledd nr. 5 ikke overholder fristen for videresalg.
6.	kravet
til bosetting etter § 7 tredje ledd jf. § 6 ikke overholdes.
7.	vilkårene for
å erverve konsesjonsfritt etter § 5 første ledd nr. 6 ikke er oppfylt.»
Forslagene fra Høyre og Fremskrittspartiet
ble med 53 mot 48 stemmer ikke bifalt.
(Voteringsutskrift kl. 16.25.52)
Presidenten: Det
voteres over forslag nr. 1, fra Arbeiderpartiet, Kristelig Folkeparti,
Senterpartiet og Sosialistisk Venstreparti. Forslaget lyder:
«Stortinget ber regjeringen gjennomføre
en offentlig utredning om eierforhold i landbruket der målet er
økt omsetning av landbrukseiendom, redusert andel leiejord og aktive
eiere.»
Miljøpartiet De Grønne har varslet
støtte til forslaget.
Forslaget fra Arbeiderpartiet,
Kristelig Folkeparti, Senterpartiet og Sosialistisk Venstreparti
ble med 53 mot 48 stemmer ikke bifalt.
(Voteringsutskrift kl. 16.26.15)
Presidenten: Det
voteres over forslag nr. 4, fra Høyre og Fremskrittspartiet. Forslaget
lyder:
«§ 4 annet ledd i lov om konsesjon
ved erverv av fast eiendom (konsesjonsloven) mv. oppheves.»
Kristelig Folkeparti og Venstre
har varslet støtte til forslaget.
Forslaget fra Høyre og Fremskrittspartiet
ble bifalt med 59 mot 42 stemmer.
(Voteringsutskrift kl. 16.26.37)
Presidenten: Det
voteres over forslag nr. 9, fra Venstre. Forslaget lyder:
«Stortinget ber regjeringen utrede
konsekvensen av en videre liberalisering av konsesjonsplikten utover
de lovmessige endringer som nå vedtas for rene skogeiendommer.»
Høyre og Fremskrittspartiet har
varslet støtte til forslaget.
Forslaget fra Venstre ble bifalt
med 53 mot 48 stemmer.
(Voteringsutskrift kl. 16.27.30)
Komiteen hadde
innstilt til Stortinget å gjøre slikt
om endringer i konsesjonsloven,
jordloven og odelsloven mv. (konsesjonsplikt, odlingsjord, priskontroll,
deling og driveplikt mv.)
I
I lov 25. juni
1965 nr. 1 om forpakting gjøres følgende endringer:
II
I lov 28. juni
1974 nr. 58 om odelsretten og åsetesretten skal § 2 første ledd
lyde:
Ein eigedom blir rekna som odlingsjord
når fulldyrka eller overflatedyrka jord på eigedomen er over 35 dekar, eller det
produktive skogarealet på eigedomen er over 500 dekar.
III
I lov 12. mai
1995 nr. 23 om jord gjøres følgende endringer:
Jordbruksareal skal drivast. Driveplikta gjeld for heile eigartida.
Ny eigar må innan eitt år ta stilling til om han eller ho vil drive
eigedomen sjølv eller leige bort jordbruksarealet etter føresegnene
i andre ledd.
Driveplikta kan oppfyllast ved
at arealet vert leigd bort.
Det er ein føresetnad for at driveplikta er oppfylt ved bortleige
at leigeavtala er på minst 10 år om gongen utan høve for eigaren
til å seie ho opp. Avtala må føre til driftsmessig gode løysingar
og vere skriftleg. Avtaler som fører til driftsmessig uheldige løysingar,
kan følgjast opp som brot på driveplikta. Eigaren må sende kopi av avtala
til kommunen. Ei leigeavtale som er i strid med andre eller tredje punktum,
kan ikkje gjerast gjeldande mellom partane eller i høve til offentlege
styresmakter.
Finn departementet at jordbruksarealet
ikkje vert drive, kan eigaren påleggjast å leiga jorda bort for
ei tid av inntil 10 år, eller at jorda skal plantast til med skog,
eller tiltak av omsyn til kulturlandskapet.
Samtykke
til deling etter § 12 er ikkje nødvendig
a)	ved frådeling av ubebygde tomter
som ikkje er større enn to dekar, ikkje består av jordbruksareal,
og skal nyttast til bustad, fritidshus eller naust. Dersom tomta består
av dyrkbar jord, gjeld unntaket berre dersom det er gitt samtykke
til omdisponering etter jordlova § 9,
b)	når ein særskild registrert
del av ein eigedom vert seld på tvangssal eller
c)	dersom det i samband med eit
offentleg jordskifte er nødvendig å dela ein eigedom. Dette gjeld
ikkje når jordskifteretten deler ein eigedom etter jordskiftelova § 3–7.
Samtykke til deling er heller
ikkje nødvendig ved frådeling av eit tun ikkje over fem dekar og
bygningar på tunet dersom resten av eigedomen vert over-dregen som
tilleggsjord eller -skog til eigaren av tilgrensande eigedom og:
a)	det ligg føre ei skriftleg
avtale mellom den som overdreg og den som overtek tilleggsjord eller
-skog,
b)	overtakaren av eigedomen eig
eigedom med meir enn 35 dekar fulldyrka eller overflatedyrka jord
eller 500 dekar produktiv skog, og oppfyller driveplikta etter § 8
på eigedomen sin,
c)	delinga berre gjeld eitt tun
på eigedomen og
d)	det står eit bustadhus på tunet.
Departementet
kan gi forskrift om høve til frådeling av mindre areal utan godkjenning
i samband med grensejustering etter matrikkellova.
Departementet
kan gi forskrift om kva for opplysningar som må leggjast fram for
kommunen for at samtykke til deling ikkje skal vere nødvendig etter
første ledd bokstav a) eller andre ledd.
Er
det gitt tilskot med heimel i føresegn etter første ledd, og det
er fatta endeleg vedtak om å betale tilskotet tilbake, er vedtaket
tvangsgrunnlag for utlegg.
Kommunen og fylkesmannen fører
tilsyn med at føresegnene i §§ 8 til
12 a vert haldne.
For å sikre at føresegnene i §§ 8 til 12 a vert haldne, eller
vedtak etter desse paragrafane vert gjennomført, kan departementet
påleggje den ansvarlege tvangsgebyr.
IV
I lov 28. november
2003 nr. 98 om konsesjon ved erverv av fast eiendom mv. gjøres følgende
endringer:
1.	ubebygde
enkelttomter for bolig, fritidshus
eller naust, dersom tomten ikke er større enn 2 dekar
og er godkjent fradelt etter plan- og bygningsloven og jordlova eller ikke trenger slik
godkjenning etter jordlova.
4.	bebygd
eiendom, ikke over 100 dekar, der fulldyrka og overflatedyrka jord
ikke er mer enn 35 dekar.
Konsesjon er ikke nødvendig når
erververen er:
1.	eierens
ektefelle, eller er i slekt med eieren eller eierens ektefelle i
rett oppstigende eller nedstigende linje eller i eierens eller ektefellens
første sidelinje til og med barn av søsken, eller er i svogerskap
med eieren i rett oppstigende linje, forutsatt at eieren har sitt
konsesjonsforhold i orden. Konsesjonsplikt kan likevel følge av
§ 7 andre ledd.
2.	odelsberettiget
til eiendommen.
3.	staten.
4.	den
fylkeskommune eller kommune der eiendommen ligger, såfremt ervervet
gjelder en eiendom i område som omfattes av kommuneplan eller reguleringsplan
etter plan- og bygningsloven, og eiendommen i planen er utlagt til
annet enn landbruksområde eller ervervet skjer ved ekspropriasjon.
Et kommunalt tomteselskap der vedkommende kommune har minst halvparten
av kapitalen og flertallet i styret, likestilles med kommunen når
det gjelder konsesjonsfrihet etter dette nummer.
5.	bank
eller annen institusjon som Kongen har godkjent i denne sammenheng,
når ervervet skjer gjennom tvangssalg for å redde en fordring som
erververen har panterett for i eiendommen. Eiendommen må selges
videre innen to år. Fristen regnes fra stadfestingen av auksjonsbudet
og kan forlenges av departementet.
Ved erverv
av bebygd eiendom hvor fulldyrka og overflatedyrka jord er mer enn 35 dekar, eller eiendommen består
av mer enn 500 dekar produktiv skog, er konsesjonsfriheten etter
første ledd nr. 1 og 2 betinget av at erververen bosetter seg på
eiendommen innen ett år og selv bebor den i minst 5 år. Som bebygd
eiendom regnes her eiendom med bebyggelse som er eller har vært
brukt som helårsbolig. Det samme gjelder eiendom med bebyggelse
som ikke er tatt i bruk som helårsbolig, herunder eiendom med bebyggelse
under oppføring dersom tillatelse til bebyggelse er gitt med sikte
på boligformål. Erverver gjenlevende ektefelle eiendom fra sin avdøde
ektefelle som eier eller ved uskifte, skal botiden gjenlevende har
gjennomført før overtagelsen regnes mot plikttiden.
Første og andre ledd gjelder tilsvarende
for samboere i ekteskapslignende forhold. Som samboere etter bestemmelsen
her regnes samboere som fyller vilkårene i arveloven § 28 a.
Første ledd nr. 3 og § 9 a gjelder
ikke sak der nær slekt eller odelsberettiget søker konsesjon fordi
de ikke skal oppfylle boplikten etter § 5 andre ledd. I slik sak skal
det i tillegg til første ledd nr. 1,
2 og 4 blant annet legges vekt på eiendommens størrelse,
avkastningsevne og husforhold.
Ved
avgjørelse av en søknad om konsesjon på erverv av bebygd eiendom
med mer enn 35 dekar fulldyrka og overflatedyrka jord som skal nyttes
til landbruksformål, skal det i tillegg til momentene som er nevnt
i § 9, legges særlig vekt på om den avtalte prisen tilgodeser en
samfunnsmessig forsvarlig prisutvikling. En slik vurdering av prisen
skal også gjennomføres ved erverv av ubebygd eiendom som skal nyttes
til landbruksformål, med mindre eiendommen er en ren skogeiendom.
Departementet
kan gi forskrift om at prisvurderingen etter første ledd skal unnlates
ved erverv av bebygd eiendom med et brukbart bolighus, dersom den
avtalte prisen ikke overstiger en fastsatt beløpsgrense.
V
1.	Loven
gjelder fra den tid Kongen bestemmer. Kongen kan sette i kraft de
enkelte bestemmelsene til forskjellig tid.
2.	Endringene
i konsesjonsloven §4 første ledd nr. 4, § 9 og § 9 a skal gjelde
i konsesjonssaker som ikke er endelig avgjort på det tidspunktet
endringene trer i kraft. Vedtaket er endelig dersom klage ikke er
mottatt innen klagefristens utløp, eller når klageadgangen etter
forvaltningsloven § 28 er brukt, og forvaltningen har truffet en
avgjørelse i klagesaken.
3.	Ved
lovbestemt boplikt som har oppstått etter konsesjonsloven § 5 slik
den lød før loven her trådte i kraft, får den nye arealgrensen i
konsesjonsloven § 5 andre ledd anvendelse, selv om eiendommen er ervervet
før loven trådte i kraft.
4.	Endringen
i arealgrensen skal også gjelde hvis det er fastsatt vilkår om boplikt
etter konsesjonsloven § 11, og erververen har søkt og fått konsesjon
med slikt vilkår fordi han ikke skulle oppfylle den lovbestemte
boplikten etter § 5 andre ledd.
5.	Endringen
i odelslova § 2 får ikke virkning for tilfeller der det etter tidligere
regler har oppstått anledning til å bruke odels- eller åsetesrett
før loven her tar til å gjelde.
Presidenten: Det
voteres over III § 18 nytt andre ledd.
Komiteens innstilling ble enstemmig
bifalt.
Presidenten: Det
voteres over III Ny § 12 a.
Arbeiderpartiet, Kristelig Folkeparti,
Senterpartiet, Venstre, Sosialistisk Venstreparti og Miljøpartiet
De Grønne har varslet at de vil stemme imot.
Voteringstavlene viste
at 55 representanter stemte mot komiteens innstilling til III Ny
§ 12 a og 46 representanter stemte for.
(Voteringsutskrift kl. 16.28.11)
Solveig Sundbø Abrahamsen (H) (frå salen): Eg stemte feil.
Presidenten: Da
har 54 representanter stemt mot komiteens innstilling og 47 representanter
stemt for.
Det voteres over II, III § 8, IV
§ 5, § 9 første ledd nr.1, § 9 fjerde ledd første og andre punktum,
Ny § 9 a og V punktene 2–5.
Arbeiderpartiet, Kristelig Folkeparti,
Senterpartiet, Sosialistisk Venstreparti og Miljøpartiet De Grønne
har varslet at de vil stemme imot.
Komiteens innstilling ble bifalt
med 53 mot 48 stemmer.
(Voteringsutskrift kl. 16.29.01)
Presidenten: Det
voteres over øvrige paragrafer under I, III og IV samt V punkt 1.
Arbeiderpartiet, Senterpartiet,
Sosialistisk Venstreparti og Miljøpartiet De Grønne har varslet
at de vil stemme imot.
Komiteens innstilling ble bifalt
med 59 mot 42 stemmer.
(Voteringsutskrift kl. 16.29.28)
Presidenten: Det
voteres over lovens overskrift og loven i sin helhet.
Arbeiderpartiet, Senterpartiet,
Sosialistisk Venstreparti og Miljøpartiet De Grønne har varslet
at de vil stemme imot.
Lovens overskrift og loven i sin
helhet ble bifalt med 59 mot 42 stemmer.
(Voteringsutskrift kl. 16.29.55)
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slikt
om informasjon om bestemt angitte
områder, skjermingsverdige objekter og bunnforhold
Loven skal legge til rette for
å kunne motvirke trusler mot rikets selvstendighet og sikkerhet
og andre vitale nasjonale sikkerhetsinteresser ved å beskytte og
utøve kontroll over informasjon som omfattes av denne lov.
Det skal legges til rette for opptak,
bruk og spredning av informasjon innenfor de begrensningene hensynet
til rikets selvstendighet og sikkerhet og andre vitale nasjonale
sikkerhetsinteresser setter.
Loven gjelder i Norge og innenfor
norsk territorialfarvann.
Kongen kan gi forskrift om lovens
anvendelse på Svalbard, Jan Mayen og bilandene, og kan fastsette
særlige regler under hensyn til de stedlige forhold.
Det er forbudt å gjøre opptak av
eller på annen måte bruke informasjon som gjelder bestemt angitte
områder, dersom det i noen grad kan ha skadefølger for rikets selvstendighet
og sikkerhet og andre vitale nasjonale sikkerhetsinteresser om informasjonen
blir kjent for uvedkommende. Forbudet gjelder også for aktivitet
som pågår i eller ved slike områder.
Det er forbudt å gjøre opptak av
eller på annen måte bruke informasjon som gjelder bestemt angitte
skjermingsverdige objekter. Det samme gjelder aktivitet som pågår
i eller ved slike objekter.
Den som råder over områder eller
objekter som nevnt i første og andre ledd, kan gi tillatelse til
å gjøre opptak av eller på annen måte bruke informasjon om områdene
eller objektene.
Departementet gir forskrift med
nærmere bestemmelser om opptak og bruk av informasjon om bestemt angitte
områder og skjermingsverdige objekter, herunder nærmere prosedyrer
for innmelding av objekter og områder som rammes av forbudet i første
og andre ledd.
Det er forbudt å gjøre opptak av
eller på annen måte bruke informasjon om bestemt angitte bunnforhold innenfor
territorialfarvannet dersom det i noen grad kan ha skadefølger for
rikets selvstendighet og sikkerhet og andre vitale nasjonale sikkerhetsinteresser
om informasjonen blir kjent for uvedkommende.
Departementet kan gi tillatelse
til å gjøre opptak av eller på annen måte bruke informasjon som
nevnt i første ledd.
Departementet gir forskrift om
opptak og bruk av informasjon om bestemt angitte bunnforhold, herunder
hvilken informasjon som rammes av forbudet i første ledd.
Departementet kan i det enkelte
tilfelle bestemme at informasjon om bunnforhold som er sikkerhetsgradert
etter sikkerhetsloven, kan avgraderes og underlegges taushetsplikt.
Departementet kan bestemme at informasjon
underlagt taushetsplikt etter første ledd, kan utleveres. Det kan
stilles vilkår for utlevering, herunder om hva informasjonen kan
brukes til, hvem som kan få tilgang til informasjonen, hvordan informasjonen
skal behandles og at informasjonen skal slettes eller leveres tilbake
etter endt bruk.
Den som forsettlig eller uaktsomt
overtrer §§ 3 og 4 straffes med bot eller fengsel i inntil 1 år,
med mindre forholdet rammes av et straffebud med høyere strafferamme.
Det samme gjelder bestemmelser gitt i medhold av §§ 3 og 4.
Brudd på taushetsplikt etter §
5 første ledd, eller vilkår etter § 5 andre ledd andre punktum,
straffes på samme måte.
Forskrifter gitt i medhold av midlertidig
lov 7. august 2015 nr. 83 om beskyttelse av og kontroll med geografisk
informasjon av hensyn til rikets sikkerhet gjelder frem til de blir
endret eller opphevet i medhold av denne lov.
Loven trer i kraft 1. oktober 2017.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slike vedtak:
om endringer i lov 3. februar 1995
nr. 7 om kontroll med etterretnings-, overvåkings- og sikkerhetstjeneste
(EOS-kontrolloven):
I
I lov 3. februar
1995 nr. 7 om kontroll med etterretnings-, overvåkings- og sikkerhetstjeneste
gjøres følgende endringer:
Stortinget velger et utvalg til
å kontrollere etterretnings-, overvåkings- og sikkerhetstjeneste
(tjenestene) som utføres av den offentlige forvaltning eller under
styring av eller på oppdrag fra denne (EOS-utvalget). Kontrollen utføres
innenfor rammene av §§ 5, 6 og 7.
Kontrollen omfatter ikke overordnet
påtalemyndighet.
Offentleglova
og forvaltningsloven, med unntak av reglene om ugildhet, gjelder
ikke for utvalgets virksomhet.
Stortinget kan gi instruks om virksomheten
til utvalget innenfor rammen
av denne lov og fastsetter bestemmelser om dets sammensetning, funksjonsperiode og
sekretariat.
Innenfor rammen av denne lov utfører utvalget
sitt verv selvstendig og uavhengig av Stortinget. Stortinget i plenum kan likevel pålegge
utvalget å foreta nærmere definerte undersøkelser innenfor utvalgets
kontrollmandat, og under iakttakelse av de regler og innenfor de rammer
som for øvrig ligger til grunn for utvalgets virksomhet.
Formålet med utvalgets kontroll er:
1.	å
klarlegge om og forebygge at noens
rettigheter krenkes, herunder påse at det ikke nyttes
mer inngripende midler enn det som er nødvendig etter forholdene,
og at tjenestene respekterer menneskerettighetene.
2.	å
påse at virksomheten ikke utilbørlig skader samfunnets interesser.
3.	å
påse at virksomheten holdes innen rammen av lov, administrative
eller militære direktiver og ulovfestet rett.
Utvalget skal iaktta hensynet til
rikets sikkerhet og forholdet til fremmede makter. Kontrollen bør innrettes slik
at den er til minst mulig ulempe for tjenestenes løpende virksomhet.
Formålet er rent kontrollerende. Utvalget skal følge prinsippet
om etterfølgende kontroll. Utvalget kan ikke instruere
de kontrollerte organer eller nyttes av disse til konsultasjoner. Utvalget kan likevel kreve innsyn
i og uttale seg om løpende saker.
Utvalget
skal ha syv medlemmer medregnet leder og nestleder, alle valgt av
Stortinget etter innstilling fra Stortingets presidentskap, for
et tidsrom av inntil fem år. Et medlem kan gjenoppnevnes én gang
og maksimalt inneha vervet i ti år. Det bør unngås at flere enn
fire medlemmer skiftes ut samtidig. Personer som tidligere har virket
i tjenestene, kan ikke velges som utvalgsmedlemmer.
Godtgjørelse
til utvalgets medlemmer fastsettes av Stortingets presidentskap.
Leder
for utvalgets sekretariat tilsettes av Stortingets presidentskap
etter innstilling fra utvalget. Tilsetting av det øvrige personalet
i sekretariatet foretas av utvalget. Nærmere regler om fremgangsmåten
ved tilsetting og adgang til delegering av utvalgets myndighet fastsettes
i et personalreglement godkjent av Stortingets presidentskap.
Utvalget skal gjennomføre kontroll og regelmessige inspeksjoner av
etterretnings-, overvåkings- og sikkerhetstjeneste som utøves i
den sivile og militære forvaltning i henhold til §§ 6 og 7.
Utvalget mottar klager fra enkeltpersoner
og organisasjoner. Når en
klage mottas, avgjør utvalget om klagen gir grunn til behandling,
og foretar i så fall de undersøkelser som klagen tilsier.
Av eget tiltak skal utvalget ta
opp alle saker og forhold som det ut fra formålet finner riktig
å behandle, og særlig slike som har vært gjenstand for offentlig
kritikk. Med forhold menes også regelverk, direktiver og praksis.
Utvalgets undersøkelser kan gå
ut over de rammer som følger av § 1 første ledd, jf. § 5 når det
tjener til å klarlegge saker eller forhold som utvalget undersøker
i kraft av sitt mandat.
Kontrolloppgaven
omfatter ikke virksomhet som angår personer som ikke er bosatt i
riket og organisasjoner som ikke har tilhold her, eller som angår
utlendinger hvis opphold er knyttet til tjeneste for fremmed stat.
Utvalget kan likevel utøve kontroll i tilfeller som nevnt i første punktum
når særlige grunner tilsier det.
Det
departement Kongen bestemmer kan helt eller delvis suspendere kontrollen
under krise og krig inntil Stortinget bestemmer annet. Ved slik
suspensjon skal Stortinget straks underrettes.
Utvalget
skal kontrollere tjenestene i samsvar med formålet i lovens § 2.
Videre
skal kontrollen omfatte tjenestenes tekniske virksomhet, herunder
overvåking og innhenting av informasjon og behandling av personopplysninger.
Utvalget
skal påse at samarbeidet og informasjonsutvekslingen mellom tjenestene
og med innenlandske og utenlandske samarbeidspartnere holdes innenfor
rammen av de tjenstlige behov og gjeldende regelverk.
Utvalget
skal:
for Politiets sikkerhetstjeneste:
sikre at virksomheten holdes innenfor rammen av tjenestens fastlagte
oppgaver og føre kontroll med tjenestens behandling av forebyggende
saker og etterforskningssaker, dens bruk av skjulte tvangsmidler
og andre skjulte metoder for informasjonsinnhenting.
for Etterretningstjenesten: sikre
at virksomheten holdes innenfor rammen av tjenestens fastlagte oppgaver.
for Nasjonal sikkerhetsmyndighet:
sikre at virksomheten holdes innenfor rammen av direktoratets fastlagte
oppgaver, å føre kontroll med klareringssaker for personer og bedrifter
hvor klarering er nektet, tilbakekalt, nedsatt eller suspendert
av klareringsmyndighetene.
for Forsvarets sikkerhetsavdeling:
føre kontroll med at avdelingens utøvelse av personellsikkerhetstjeneste og
annen sikkerhetstjeneste holdes innenfor rammen av lov og forskriftsverk
og avdelingens fastlagte oppgaver og påse at ingens rettigheter
krenkes.
Kontrollen
skal skje med innføring i den løpende virksomheten og slik besiktigelse
som finnes nødvendig.
Inspeksjonsvirksomheten
skal skje i samsvar med formålet i lovens § 2.
Inspeksjonene
skal gjennomføres ut fra behov og minst omfatte:
flere inspeksjoner årlig av Etterretningstjenesten
sentralt.
flere inspeksjoner årlig av Nasjonal
sikkerhetsmyndighet.
flere inspeksjoner årlig av Den
sentrale enhet i Politiets sikkerhetstjeneste.
flere inspeksjoner årlig av Forsvarets
sikkerhetsavdeling.
en årlig inspeksjon av Etterretningsbataljonen.
en årlig inspeksjon av Forsvarets
spesialstyrker.
en årlig inspeksjon av PST-enhetene
i minst to politidistrikter og av minst én av Etterretningstjenestens stasjoner
eller etterretnings-/sikkerhetstjeneste ved militære staber og avdelinger.
inspeksjon av eget tiltak av det
øvrige politi og andre organer eller institusjoner som bistår Politiets
sikkerhetstjeneste.
for øvrig slik inspeksjon som
lovens formål tilsier.
For å utføre sitt verv, kan utvalget
kreve innsyn i og adgang til forvaltningens arkiver og registre,
lokaler, installasjoner og anlegg av enhver art. Like med forvaltningen
regnes virksomhet mv. som
eies med mer enn en halvdel av det offentlige. Utvalgets rett til
innsyn og adgang etter første punktum gjelder tilsvarende overfor virksomheter
som bistår ved utførelse av etterretnings-, overvåkings- og sikkerhetstjeneste.
Enhver som tjenestegjør i forvaltningen
plikter på anmodning å tilveiebringe alt materiale, utstyr mv. som kan
ha betydning for gjennomføring av kontrollen. Andre har samme plikt
med hensyn til materiale, utstyr mv. som
de har mottatt fra offentlige organer.
Utvalget
skal ikke søke et mer omfattende innsyn i graderte opplysninger
enn det som er nødvendig ut fra kontrollformålene. Utvalget skal
så vidt mulig iaktta hensynet til kildevern og vern av opplysninger
mottatt fra utlandet.
Utvalgets
beslutninger om hva det skal søke innsyn i og om omfanget og utstrekningen
av kontrollen, er bindende for forvaltningen. Mot slike beslutninger
kan det ansvarlige personell på vedkommende tjenestested kreve inntatt
begrunnet protest i møteprotokollen. Etterfølgende protest kan gis
av sjefen for vedkommende tjeneste og av forsvarssjefen. Protester
som her nevnt, skal inntas i eller følge utvalgets årsmelding.
Mottatte
opplysninger skal ikke meddeles annet autorisert personell eller
andre offentlige organer som er ukjente med dem uten at det er tjenestlig
behov for det, er nødvendig ut fra kontrollformålene eller følger
av saksbehandlingsreglene i § 12. I tilfelle tvil bør avgiveren
av opplysningene forespørres.
Enhver plikter etter innkalling
å møte for utvalget.
Klagere og andre privatpersoner
i partsliknende stilling kan på ethvert trinn i saken la seg bistå
av advokat eller annen fullmektig i den utstrekning det kan skje uten
at graderte opplysninger derved blir kjent for fullmektigen. Samme
rett har ansatte og tidligere ansatte i forvaltningen i saker som
kan ende med kritikk mot dem.
Alle som er eller har vært i forvaltningens
tjeneste har forklaringsplikt for utvalget om alt de har erfart
i tjenesten.
Pliktmessig avgitt forklaring må
ikke foreholdes noen eller fremlegges i retten i straffesak mot
avgiveren uten dennes samtykke.
Utvalget kan begjære bevisopptak
etter domstolloven § 43 annet ledd. Tvisteloven §§ 22-1 og 22-3
gjelder ikke. Rettsmøtene skal være lukket og forhandlingene holdes
hemmelige. Forhandlingene holdes hemmelige inntil utvalget eller
vedkommende departement bestemmer annet, jf. §§ 11 og 16.
Reglene i §§ 8 og 9 gjelder ikke
statsrådene, departementene og deres embets- og tjenestemenn, unntatt
i forbindelse med klarering og autorisasjon av personer og bedrifter
for behandling av graderte opplysninger.
Utvalget
kan ikke kreve innsyn i departementenes interne dokumenter.
Dersom
EOS-utvalget ønsker opplysninger eller uttalelser fra et departement
eller dets personell, i andre saker enn slike som gjelder departementets
befatning med klarering og autorisasjon av personer og bedrifter,
innhentes disse skriftlig fra departementet.
Med de unntak som følger av §§ 14 til 16, har utvalget
og dets sekretariat taushetsplikt.
Utvalgets medlemmer og sekretariat
er bundet av regler om behandling av dokumenter mv. som må beskyttes
av sikkerhetsmessige grunner. De skal være sikkerhetsklarert og autorisert for høyeste sikkerhetsgrad nasjonalt
og etter traktat Norge er tilsluttet. Stortingets presidentskap
er klareringsmyndighet for utvalgets medlemmer. Personkontroll utføres
av Nasjonal sikkerhetsmyndighet.
Hvis utvalget er i tvil om graderingen
av opplysninger i uttalelse eller meldinger, eller mener at av-
eller nedgradering bør skje, forelegger det spørs-målet for vedkommende
etat eller departement. Forvaltningens avgjørelse er bindende for
utvalget.
Samtaler
med privatpersoner skal skje i avhørs form med mindre de er av orienterende
art. Samtaler med forvaltningens personell skal skje i avhørs form
når utvalget finner grunn til det eller tjenestemannen ber om det.
I saker som kan ende med kritikk mot bestemte tjenestemenn, bør
avhørs form i alminnelighet nyttes.
Den
som avhøres skal gjøres kjent med sine rettigheter og plikter, jf.
§ 9. Forvaltningens personell, og tidligere ansatte kan under avhør
i saker som kan ende med kritikk mot dem også la seg bistå av en
tillitsvalgt som er autorisert etter sikkerhetsloven med forskrifter.
Forklaringen skal oppleses til vedtakelse og undertegning.
Personer
som kan bli utsatt for kritikk fra utvalget, bør varsles om de ikke
allerede kjenner til saken. De har rett til å gjøre seg kjent med
utvalgets ugraderte materiale og med gradert materiale som de er
autorisert for, alt såframt det ikke vil skade undersøkelsene.
Enhver
som gir forklaring skal foreholdes beviser og påstander som ikke
samsvarer med vedkommendes egne, såframt bevisene og påstandene
er ugraderte eller vedkommende er autorisert for dem.
Utvalget
er beslutningsdyktig når fem medlemmer er til stede.
Utvalget
skal være beslutningsdyktig på inspeksjoner av tjenestene sentralt
som omtalt i § 7, men kan møte med færre medlemmer på inspeksjoner
utover dette eller i lokale enheter. Utvalget skal alltid være representert
ved minst to medlemmer på inspeksjoner.
Ved
særlig omfattende undersøkelser kan innhenting av forklaringer,
besiktigelser på stedet mv. overlates til sekretariatet og ett eller
flere medlemmer. Det samme gjelder dersom slik innhenting av et
samlet utvalg vil kreve uforholdsmessig arbeid eller kostnad. Ved
avhør som nevnt i dette ledd, kan utvalget anta bistand.
EOS-utvalget
har rett til å uttale sin mening om forhold som omfattes av kontrollområdet.
Utvalget
kan påpeke at det er gjort feil eller utvist forsømmelige forhold
i tjenestene. Kommer utvalget til at en avgjørelse må anses ugyldig
eller klart urimelig, eller klart strider mot god forvaltningspraksis,
kan det gi uttrykk for dette. Mener utvalget at det knytter seg
begrunnet tvil til forhold av betydning i saken, kan det gjøre vedkommende tjeneste
oppmerksom på dette.
Blir
utvalget oppmerksom på mangler ved lover, administrative forskrifter
eller administrativ praksis, kan det gi vedkommende departement
underretning om det. Utvalget kan også foreslå forbedringer i administrative
og organisatoriske ordninger og rutiner når det kan tjene til å lette
kontrollen eller verne mot at noens rettigheter krenkes.
Før
det gis uttalelse i saker som kan ende med kritikk eller meningsytringer
rettet mot forvaltningen, skal den ansvarlige sjef gis anledning
til å uttale seg om de spørsmål saken reiser.
Uttalelser
til forvaltningen rettes til sjefen for vedkommende tjeneste eller
organ eller til forsvarssjefen eller vedkommende departement hvis
det gjelder forhold disse bør kjenne til som instruksjons- og kontrollmyndighet.
Ved
uttalelser som gir oppfordring til å iverksette tiltak eller treffe
beslutninger, skal mottakeren bes om å gi tilbakemelding om hva
som blir foretatt.
Uttalelser
til klagere bør være så fullstendige som mulig uten at det gis graderte
opplysninger. Opplysning om at noen har vært gjenstand
for overvåkingsvirksomhet eller ikke, anses som gradert hvis annet
ikke blir bestemt. Ved klager
mot tjenestene om overvåkingsmessig virksomhet skal det bare uttales
om klagen har gitt grunn til kritikk eller ikke. Mener utvalget
at en klager bør gis en mer utfyllende begrunnelse, gir det forslag
om det overfor den tjeneste det gjelder eller vedkommende departement.
Hvis en klage gir grunn til kritikk
eller meningsytringer for øvrig, skal begrunnet uttalelse om dette
rettes til sjefen for den tjeneste det gjelder eller vedkommende departement.
Også ellers skal uttalelser i klagesaker alltid meddeles sjefen
for den tjeneste klagen er rettet mot.
Uttalelser til forvaltningen graderes
etter sitt innhold.
Utvalget avgjør i hvilken utstrekning
dets ugraderte uttalelser eller ugraderte deler av uttalelsene skal
offentliggjøres.
Hvis offentliggjøring må antas
å medføre at en klagers identitet vil bli avdekket, skal dennes
samtykke foreligge. Ved omtalen
av personer skal hensynet til personvernet iakttas også om det ikke
gjelder klagere. Tjenestemenn skal ikke navngis eller identifiseres
på annen måte uten med vedkommende departements godkjennelse.
For
øvrig kan lederen eller den utvalget bemyndiger i vedkommendes sted
gi meddelelser til offentligheten om hvorvidt en sak er under undersøkelse
og om den er ferdigbehandlet, eller når den vil bli det.
For
saksdokumenter som er utarbeidet av eller til EOS-utvalget i saker
som det vurderer å legge fram for Stortinget som ledd i den konstitusjonelle
kontroll, skal innsyn først gis når saken er mottatt i Stortinget.
EOS-utvalget varsler vedkommende forvaltningsorgan om at saken er
av en slik art. Er en slik sak ferdigbehandlet uten at den oversendes
Stortinget, inntrer offentlighet når utvalget har varslet vedkommende
forvaltningsorgan om at saken er ferdigbehandlet.
Bestemmelsen
i § 16 første og annet ledd gjelder tilsvarende for utvalgets meldinger
og årsmeldinger til Stortinget.
Hvis
utvalget anser at hensynet til Stortingets kontroll med forvaltningen
tilsier at Stortinget bør gjøre seg kjent med graderte opplysninger
i en sak eller et forhold det har undersøkt, skal det i særskilt
melding eller i sin årsmelding gjøre Stortinget oppmerksom på det.
Det samme gjelder dersom det er behov for ytterligere undersøkelser
om forhold som utvalget selv ikke kan komme videre med.
Utvalget avgir årlig melding til
Stortinget om sin virksomhet. Melding kan også gis hvis det er avdekket forhold
som Stortinget straks bør kjenne til. Meldingene og deres vedlegg
skal være ugraderte. Årsmeldingen
avgis innen 1. april hvert år.
Årsmeldingen
bør omfatte:
en oversikt over utvalgets sammensetning,
møtevirksomhet og utgifter.
en redegjørelse for utførte inspeksjoner
og resultatene av disse.
en oversikt over klagesaker fordelt
etter art og tjenestegren og med angivelse av hva klagene har resultert
i.
en redegjørelse for saker og forhold
tatt opp av eget tiltak.
en angivelse av eventuelle tiltak
som er bedt iverksatt og hva det har ført til, jf. § 14 sjette ledd.
en angivelse av eventuelle protester
etter § 8 fjerde ledd.
en omtale av saker eller forhold
som bør behandles av Stortinget.
utvalgets alminnelige erfaringer
med kontrollen og regelverket og mulige behov for endringer.
Sekretariatet
fører sakjournal og møteprotokoll. Beslutninger og dissenser skal
framgå av protokollen.
Uttalelser
og bemerkninger som framkommer eller protokolleres under kontroll,
anses ikke avgitt av utvalget uten at de er meddelt skriftlig.
Utvalget kan anta bistand.
Lovens regler gjelder tilsvarende
for bistandspersoner. Bistandspersoner skal likevel bare autoriseres
for slik beskyttelsesgrad som oppdraget krever.
Personer
som er ansatt i tjenestene, kan ikke antas som bistandspersoner.
§ 20 Økonomiforvaltning, utgiftsdekning
til innkalte og sakkyndige
Utvalget
har ansvaret for den økonomiske styringen av utvalgets virksomhet,
og fastsetter egen instruks for sin økonomiforvaltning. Instruksen
skal være godkjent av Stortingets presidentskap.
Enhver
som blir innkalt til utvalget har krav på å få sine reisekostnader
dekket etter det offentlige regulativ. Tap i inntekt erstattes etter
lov 21. juli 1916 nr. 2 om vidners og sakkyndiges godtgjørelse m.v.
Sakkyndige
godtgjøres etter salærforskriften. Andre satser kan avtales.
Forsettlig eller grov uaktsom overtredelse
av § 8 første og annet ledd,
§ 9 første og tredje ledd, § 11 første og annet ledd og § 19 annet
ledd i denne lov straffes med bøter eller fengsel inntil
1 år, hvis ikke strengere straffebestemmelse får anvendelse.
II
Loven trer i kraft straks.
Fra samme tidspunkt oppheves Instruks
om kontroll med etterretnings-, overvåkings- og sikkerhetstjeneste
(EOS-kontrollinstruksen) 30. mai 1995.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Videre var
innstilt:
B.
I
Stortinget ber regjeringen så snart
som mulig komme med forslag til en endring i offentleglova § 5 tilsvarende § 16
fjerde ledd i forslag til EOS-kontrolloven.
Komiteens innstilling ble enstemmig
bifalt.
Videre var
innstilt:
II
Representantforslag fra stortingsrepresentantene Jette
F. Christensen, Martin Kolberg, Gunvor Eldegard, Michael Tetzschner,
Erik Skutle, Helge Thorheim, Gjermund Hagesæter, Per Olaf Lundteigen
og Bård Vegar Solhjell om endringer i EOS-kontrolloven – vedlegges protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
Stortinget samtykker i godtakelse
av direktiv (EU) 2016/680 av 27. april 2016 om fysiske personers
vern i forbindelse med kompetente myndigheters behandling av personopplysninger
mv. og om opphevelse av Rådets rammebeslutning 2008/977/JIS (videreutvikling
av Schengen-regelverket).
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
om endringer i politiregisterloven
mv. (gjennomføring av direktiv (EU) 2016/680 mv.)
I
II
c)	kasserast.
Dette forbodet går framom føresegner om kassasjon i eller i medhald
av andre lover. Personregister eller delar av personregister kan
likevel slettast etter føresegnene i personopplysningslova, helseregisterlova
og etter føresegner i medhald av helseregisterlova §§ 8 til 12.
Slik sletting kan først gjerast etter at det er innhenta fråsegn
frå Riksarkivaren. Personregister
eller delar av personregister kan i tillegg slettast etter føresegner
i medhald av politiregisterloven § 69 første ledd nr. 16.
III
Kommunale vedtekter som nevnt i
første ledd nr. 1 og 2 kan i tillegg håndheves av kommunen eller
personer utpekt av kommunen dersom
kommunen har fastsatt dette i politivedtektene. Slik håndhevelse gjelder
likevel ikke opprettholdelse av ro og orden. Ved overtredelse av
de kommunale vedtektene som nevnt overfor kan kommunen, eller dens
utpekte, ilegge overtredelsesgebyr. Departementet kan i forskrift
gi nærmere regler om gjennomføring av bestemmelsene i dette ledd,
herunder hvilke deler av ferdselen kommunene kan sikre.
IV
Med bot eller fengsel inntil 2
år straffes den som forsettlig eller grovt uaktsomt, og gjentatt
eller på graverende måte, overtrer bestemmelsene om ulovlig innføring, avhendelse,
erverv eller besittelse av skytevåpen
eller ammunisjon i våpenloven.
V
I lov 28. mai
2010 nr. 16 om behandling av opplysninger i politiet og påtalemyndigheten
gjøres følgende endringer:
1.	personopplysning:
opplysning og vurdering som kan knyttes til fysisk person som kan identifiseres direkte
eller indirekte,
2.	behandling
av opplysninger: enhver elektronisk eller manuell bruk av opplysninger,
som for eksempel innsamling, registrering, systematisering, strukturering, oppbevaring,
tilpasning, endring, gjenfinning, søking, videreformidling ved overføring, spredning
eller andre former for tilgjengeliggjøring, sammenstilling eller
samkjøring, sperring, sletting eller tilintetgjøring eller en kombinasjon
av slike bruksmåter,
14.	personvernbrudd: et brudd
på sikkerheten som fører til utilsiktet eller ulovlig tilintetgjøring,
tap, endring, ulovlig spredning av eller tilgang til personopplysninger
som er overført, lagret eller på annen måte behandlet,
15.	genetisk opplysning: opplysning
om en fysisk persons nedarvede eller ervervede genetiske egenskaper
som gir entydig informasjon om den aktuelle fysiske personens fysiologi
eller helse, og som særlig er framkommet etter analysering av en
biologisk prøve fra den aktuelle fysiske personen,
16.	biometriske opplysning: opplysning
som stammer fra en særskilt teknisk behandling knyttet til en fysisk persons
fysiske, fysiologiske eller atferdsmessige egenskaper, og som muliggjør
eller bekrefter en entydig identifikasjon av nevnte fysiske person,
for eksempel ansiktsbilder eller fingeravtrykk,
17.	internasjonal organisasjon:
en organisasjon og dens underordnede organer som er underlagt folkeretten, eller
ethvert annet organ opprettet ved eller på grunnlag av en avtale
mellom to eller flere stater.
Når
opplysninger behandles skal det så vidt mulig og dersom det er relevant
fremgå hvilken kategori personer den registrerte tilhører, for eksempel
om vedkommende er domfelt, mistenkt, fornærmet, vitne eller melder
eller har tilknytning til personer som nevnt. På samme måte skal det
så vidt mulig fremgå om opplysninger bygger på faktiske forhold
eller vurderinger. I tillegg skal opplysninger som behandles etter
§ 5 nr. 2 markeres med kildens pålitelighet og opplysningens holdbarhet.
Behandling av personopplysninger
om rasemessig eller
etnisk opprinnelse,
politisk, religiøs eller filosofisk overbevisning, fagforeningstilhørighet samt behandling av genetiske og
biometriske opplysninger med det formål entydig å identifisere en
fysisk person, eller opplysninger om helsemessige forhold, seksuelle
forhold eller seksuell orientering kan bare finne sted
dersom det er strengt nødvendig ut fra formålet med behandlingen. Slike opplysninger kan også behandles
dersom det er strengt nødvendig for å verne den registrertes eller
en annen persons vitale interesser.
3.	er norsk statsborger eller arbeider
eller oppholder seg i Norge, og som i utlandet er ilagt en straff
som svarer til dem som er nevnt i straffeloven § 29, og den begåtte
handling kunne ha medført frihetsstraff om den hadde vært begått
i Norge, eller
Før etablering av et sentralt register,
gir Kongen forskrift om
For utlevering av opplysninger
til land som ikke har gjennomført direktiv (EU) 2016/680 og til
internasjonale organisasjoner, gjelder i tillegg de vilkår som fastsettes
i forskrift.
2.	der
det er nødvendig å gjøre unntak av hensyn til kriminalitetsbekjempelse, nasjonal og offentlig sikkerhet,
gjennomføring av strafferettslige reaksjoner, vern av
andre personer enn den registrerte eller mottakerorganets lovpålagte
kontrolloppgaver,
Er opplysningene
utlevert, skal mottaker av opplysningene varsles om feilen uten
unødig opphold og anmodes om
å rette, slette eller sperre opplysningene i samsvar med eget rettsgrunnlag.
Erstatningen
kan også omfatte slik erstatning for skade av ikke-økonomisk
art (oppreisning) som synes rimelig, med mindre det godtgjøres at
skaden ikke skyldes feil eller forsømmelse på den behandlingsansvarliges
side.
Den
registrerte kan, uavhengig av rettighetene etter § 55 første ledd
og § 59, saksøke den behandlingsansvarlige eller databehandleren
dersom vedkommendes rettigheter etter loven har blitt krenket som
følge av behandlingen av opplysningene om vedkommende.
Den
registrerte kan, uavhengig av rettigheten etter § 60 tredje ledd,
saksøke Datatilsynet når Datatilsynet har truffet en avgjørelse
som er rettslig bindende for den registrerte. Det samme gjelder
dersom Datatilsynet ikke behandler en begjæring om kontroll innen
3 måneder, eller ikke innen 3 måneder gir opplysning om sakens fremdrift
eller utfall.
Ved
pålegg som nevnt i første ledd kan Datatilsynet fastsette en tvangsmulkt
som løper for hver dag som går etter utløpet av den fristen som
er satt for oppfylling av pålegget, inntil pålegget er oppfylt.
Tvangsmulkten løper ikke før klagefristen er ute. Hvis vedtaket
påklages, løper ikke tvangsmulkt før klageinstansen har bestemt
det. Datatilsynet kan frafalle påløpt tvangsmulkt.
Det skal kreves uttømmende
og utvidet politiattest for personer som skal utføre tilsyn.
Det
skal etableres en ordning med personvernrådgiver.
7.	informasjonssikkerhet
ved behandling av opplysninger etter denne lov, jf. § 15, herunder
nærmere regler om organisatoriske og tekniske sikkerhetstiltak, hvem som
er behandlingsansvarlig for de ulike behandlingene og hvem som skal informeres ved avvik,
16.	når
og hvordan retting, sperring og sletting skal gjennomføres, jf. §§ 50 og 51, herunder om at
sletting av opplysninger i politiets registre kan skje når fare for
liv og helse eller tungtveiende personvernhensyn tilsier det, jf.
lov 4. desember 1992 nr. 126 om arkiv § 9 bokstav c.
22.	adgang for Datatilsynet til
å kreve gebyr for behandling av gjentatte eller åpenbart grunnløse
begjæringer
VI
1.	Loven
trer i kraft fra den tid Kongen bestemmer. Kongen kan sette i kraft
de enkelte bestemmelsene til forskjellig tid.
2.	Loven
del III gjelder først ett år etter ikrafttredelsen for kommuner
som har vedtatt kommunal håndheving på annen måte enn ved fastsettelse
i politivedtektene før lovendringen trådte i kraft.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slikt
om endringer i passloven og ID-kortloven
(tilpasning til nye systemer)
I
I lov 19. juni
1997 nr. 82 om pass gjøres følgende endringer:
Med unntak av § 8 og § 8 a gjelder
loven ikke diplomatpass, spesialpass og tjenestepass utstedt i medhold av utenrikstjenesteloven § 1.
Kongen kan bestemme at § 6 annet
ledd (innhenting og lagring av biometrisk personinformasjon i passet)
og § 6 a (innhenting av biometrisk
personinformasjon til gjennomføring av passkontroll) også
skal omfatte diplomatpass, spesialpass og tjenestepass utstedt i medhold av utenrikstjenesteloven, samt
utlendingspass og reisebevis for flyktninger utstedt i medhold av utlendingsloven.
Politiet
er ansvarlig myndighet for utstedelse av pass (passmyndighet).
I
utlandet kan pass utstedes av utenriksstasjoner som har fått myndighet
til det. Kongen gir forskrift om behandling og avgjørelse av søknad
om pass som fremmes ved norsk utenriksstasjon.
Politidirektoratet
er klageinstans for avgjørelser om pass etter loven.
Personer
som omfattes av passhindringer etter annet og tredje ledd kan i
særlige tilfeller få utstedt pass med begrenset gyldighetsområde
og begrenset gyldighetstid.
Pass skal bare inneholde opplysninger
om en enkelt person.
Passet
gjelder for alle stater med mindre gyldighetsområdet er begrenset
etter § 5 femte ledd.
§ 6 a Innhenting av biometrisk personinformasjon
til gjennomføring av passkontroll (verifikasjon) mv.
Biometrisk
personinformasjon (ansiktsfoto og fingeravtrykk) kan innhentes elektronisk
av alle som passerer grensekontroll eller annet kontrollsted for
kontroll av reisedokumenter.
Biometrisk
personinformasjon innhentet etter første ledd skal slettes så snart
som mulig etter at identiteten er verifisert mot gyldig reisedokument,
eller når identiteten er fastslått på annen måte.
Pass
kan tilbakekalles når
a)	vilkårene
etter §§ 3 og 4 ikke er til stede
b)	vilkårene for nektelse etter
§ 5 er til stede
c)	passets
utseende eller innhold er endret
d)	passet
er skadet eller slitt eller
av andre årsaker ikke er tjenlig som legitimasjonsdokument
e)	passet
ikke oppbevares betryggende av passinnehaveren eller finnes i uvedkommendes
besittelse
Pass
som er tilbakekalt etter første ledd skal innleveres. Hvis passet
ikke innleveres frivillig, kan politiet ta det fra besitteren.
Politiet
kan ta beslag i pass som forevises ved grensekontroll i inntil 3
uker når vilkårene i første ledd antas oppfylt. Passet skal tilbakeleveres
hvis passmyndigheten ikke har vedtatt tilbakekall innen tre uker.
Straffeprosessloven § 208 gjelder tilsvarende.
Det kan opprettes et sentralt passregister. Registeret kan kobles mot ID-kortregisteret.
Også utlendingspass og reisebevis for flyktninger kan registreres
i passregisteret.
Registeret kan inneholde passøkers navn, signatur, fødselsnummer, biometrisk ansiktsfoto,
høyde, øyenfarge, hårfarge, fødested, utsendelsesadresse, samt passnummer,
utstedende myndighet, utstedelsesdato og utløpsdato. Ved endring
av navn eller lignende, og ved utstedelse av nytt pass, kan også
tidligere data beholdes i registeret. Ved søknad om pass til mindreårige
og personer uten rettslig handleevne kan biometrisk ansiktsfoto
av foresatte eller verge inntas i registeret.
I registeret inntas for øvrig slike
opplysninger som er nødvendig for forvaltning av registeret og utstedelse av
pass.
Kongen
gir forskrift om
a)	hvilke opplysninger som kan
registreres
b)	hvem som er behandlingsansvarlig
c)	innsyn, retting, sperring og
sletting av opplysninger
Nåværende § 8
a blir ny § 11. Overskriften og første ledd innledningen skal lyde:
Opplysninger
fra passregisteret kan utleveres til politiet til bruk
Passmyndigheten,
ID-kortmyndigheten, Kripos og ansatte i norsk grensekontroll kan
gis tilgang til opplysningene i passregisteret, eller opplysningene
kan på annen måte gjøres tilgjengelig for dem, når det er tjenestemessig behov
for opplysningene for utstedelse, innlevering eller beslag av pass,
eller for utførelse av grensekontroll.
Opplysninger
fra passregisteret kan utleveres når det er nødvendig for å kontrollere
et pass eller innehaverens identitet. Opplysninger om utstedte pass
kan utleveres til registermyndigheten for Folkeregisteret.
Utlevering
av opplysninger etter første ledd kan skje ved direkte søk som går
ut på treff eller ikke treff.
Kongen
gir forskrifter om
a)	søknaden og søknadsbehandlingen,
blant annet om godtgjøring av identitet, statsborgerskap og avgivelse av
biometri
b)	passets alminnelige gyldighetstid
og om begrenset eller forlenget gyldighetstid
c)	fastsetting og betaling av
gebyr ved søknad om pass
Kongen
kan gi forskrift om gjennomføring av denne loven, herunder om
a)	passets form og innhold
b)	hvem som kan få utlevert opplysninger
fra passregisteret
c)	overgangsbestemmelser
II
I lov 5. juni
2015 nr. 39 om nasjonalt identitetskort gjøres følgende endringer:
Nasjonalt ID-kortregister kan inneholde
opplysninger som er nødvendige for forvaltning av registeret og utstedelse
av nasjonalt ID-kort, blant annet søkers navn, signatur, fødselsnummer, biometrisk ansiktsfoto, høyde, øyenfarge,
hårfarge, serienummer eller annen entydig referanse for tilknyttet
eID, og opplysninger om tap og tilbakekall av kortet. Ved endring
av navn eller andre opplysninger, og ved utstedelse av nytt nasjonalt
ID-kort kan også tidligere
data beholdes i registeret. Ved søknad
om nasjonalt ID-kort til mindreårige og personer uten rettslig handleevne
kan biometrisk ansiktsfoto av foresatte eller verge inntas i registeret.
Opplysninger fra nasjonalt ID-kortregister
kan utleveres når det er nødvendig for å kontrollere et nasjonalt ID-kort
eller innehaverens identitet. Opplysninger om utstedte ID-kort kan
utleveres til registermyndigheten for Folkeregisteret.
Avgjørelser om nasjonalt ID-kort etter denne
loven kan påklages til Politidirektoratet.
III
Endringene trer i kraft fra den
tid kongen bestemmer. De enkelte bestemmelser kan settes i kraft
til ulik tid.
Presidenten: Det
voteres over I Ny § 12 første ledd punkt b og c.
Sosialistisk Venstreparti har varslet
at de vil stemme imot.
Komiteens innstilling ble bifalt
med 96 mot 3 stemmer.
(Voteringsutskrift kl. 16.33.27)
Presidenten: Det
voteres over resten av I samt II og III.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Presidenten: Under
debatten er det satt frem i alt fire forslag. Det er
forslag
nr. 1, fra Peter Christian Frølich på vegne av Høyre og Fremskrittspartiet
forslag
nr. 2, fra Kari Henriksen på vegne av Arbeiderpartiet
forslag
nr. 3, fra Kjell Ingolf Ropstad på vegne av Kristelig Folkeparti
forslag
nr. 4, fra Iselin Nybø på vegne av Venstre
Det voteres over forslag nr. 4
fra Venstre. Forslaget lyder:
«Stortinget ber regjeringen utrede
effekten av ulike straffemetoder for å skape et straffesystem som
bidrar til rehabilitering.»
Senterpartiet, Sosialistisk Venstreparti
og Miljøpartiet De Grønne har varslet støtte til forslaget.
Forslaget fra Venstre ble med 85
mot 16 stemmer ikke bifalt.
(Voteringsutskrift kl. 16.34.40)
Presidenten: Det
voteres over forslag nr. 2, fra Arbeiderpartiet. Her har Kari Henriksen
gjort en endring i forslaget. Ordet «identitetskrenkelser» er erstattet
av «integritetskrenkelser».
Forslaget lyder da:
«Stortinget ber regjeringen nedsette
et offentlig utvalg som skal vurdere behovet for heving av straffenivået
for grove integritetskrenkelser».
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Arbeiderpartiet ble
med 65 mot 36 stemmer ikke bifalt.
(Voteringsutskrift kl. 16.35.01)
Presidenten: Det
voteres over forslag nr. 3, fra Kristelig Folkeparti. Forslaget
lyder:
«Stortinget ber regjeringen utrede
hvordan man kan heve straffenivået for grove integritetskrenkelser,
spesielt med tanke på konkurrenstilfeller.»
Arbeiderpartiet har nå varslet
subsidiær støtte til forslaget.
Forslaget fra Kristelig Folkeparti
ble med 63 mot 38 stemmer ikke bifalt.
(Voteringsutskrift kl. 16.35.23)
Presidenten: Det
voteres over forslag nr. 1, fra Høyre og Fremskrittspartiet. Forslaget
lyder:
«I lov 20. mai 2005 nr. 28 om straff
gjøres følgende endringer:
§ 43 første
ledd tredje punktum skal lyde:
Ved fastsettelse av felles straff
etter straffeloven § 79 bokstav a tredje ledd, kan retten fastsette
en tidsramme som ikke kan overstige 26 år.
Nåværende tredje
til femte punktum blir fjerde til nytt sjette punktum.
§ 79 skal lyde:
§ 79 Fastsetting av
straff ut over strafferammen (flere lovbrudd, gjentakelse, organisert
kriminalitet)
Foreligger en eller flere av situasjonene
nevnt i bokstav a til c, forhøyes strafferammen som der bestemt:
a)	Når en
lovbryter ved én eller flere handlinger har begått flere lovbrudd,
og det skal idømmes en felles straff, forhøyes strafferammen i
det strengeste straffebudet inntil det dobbelte, men aldri
høyere enn summen av strafferammene.
Strafferammen forhøyes ikke med
mer enn 6 år og ikke ut over 21 år, med unntak av forhøyelse etter
tredje ledd i denne bokstav.
Strafferammen forhøyes til fengsel
inntil 26 år dersom to eller flere av lovbruddene har en strafferamme
på fengsel inntil 15 år eller mer.
For personer som var under 18
år på handlingstidspunktet, forhøyes strafferammen ikke ut over
15 år.
Forhøyelse av strafferammen etter denne
bokstav får bare betydning for lovbestemmelser som
har bestemt at den forhøyde strafferammen skal tillegges
rettslig virkning.
b)	Når en
tidligere domfelt person på ny har begått en straffbar handling
av samme art som han tidligere er dømt for her i riket eller i utlandet, forhøyes strafferammen
inntil det dobbelte, hvis ikke straffebudet selv bestemmer
noe annet.
Strafferammen forhøyes ikke med
mer enn 6 år og ikke ut over 21 år.
Forhøyelse av strafferammen etter denne
bokstav gjelder bare når den domfelte hadde fylt 18 år på tidspunktet
for den tidligere straffbare handlingen, og har begått den nye handlingen
etter at straffen for den tidligere handlingen helt eller delvis
er fullbyrdet.
Har den nye straffbare handlingen
en strafferamme på mer enn 1 år, forhøyes ikke strafferammen hvis
den nye handlingen er begått senere enn 6 år etter at fullbyrdelsen
av den tidligere straffen er avsluttet, når ikke annet er bestemt.
Har den nye straffbare handlingen en strafferamme på 1 år eller
mindre, kan det ikke ha gått mer enn 2 år fra fullbyrdelsen er avsluttet.
Forhøyelse av strafferammen etter denne
bokstav får bare betydning for lovbestemmelser som
har bestemt at den forhøyde strafferammen skal tillegges
rettslig virkning.
c)	Når en
straffbar handling er utøvet som ledd i aktivitetene til en organisert
kriminell gruppe, forhøyes strafferammen
inntil det dobbelte.
Strafferammen forhøyes ikke med
mer enn 6 år og ikke ut over 21 år, og for personer som var under
18 år på handlingstidspunktet, ikke ut over 15 år.
Med organisert kriminell gruppe
menes et samarbeid mellom tre eller flere personer som har som et
hovedformål å begå en handling som kan straffes med fengsel i minst
3 år, eller som går ut på at en ikke ubetydelig del av aktivitetene
består i å begå slike handlinger.
Forhøyelse av strafferammen etter denne
bokstav får anvendelse for lovbestemmelser som
tillegger strafferammen rettslig virkning, når ikke annet er bestemt.»
Forslaget fra Høyre og Fremskrittspartiet
ble med 53 mot 48 stemmer ikke bifalt.
(Voteringsutskrift kl. 16.35.43)
Komiteen hadde
innstilt til Stortinget å gjøre slikt
om endringer i straffeloven m.m.
(skjerpet straff ved flere grove integritetskrenkelser og styrket
oppreisningsvern ved krenkelser begått av flere i fellesskap)
I
I lov 13. juni
1969 nr. 26 om skadeserstatning gjøres følgende endringer:
Har
flere i fellesskap voldt skade, tilføyd krenking eller utvist mislig
atferd, kan det fastsettes separate krav om oppreisning for den
enkelte ansvarlige. I vurderingen etter første punktum skal det
særlig legges vekt på den økte belastningen for fornærmede av at
flere handlet i fellesskap.
Det samme gjelder flere som plikter å
betale oppreisning for samme skade, krenking eller mislige atferd, dersom
ikke retten bestemmer annet.
II
I lov 22. mai
1981 nr. 25 om rettergangsmåten i straffesaker gjøres følgende endring:
Det skal opplyses i domsgrunnene
om hvorvidt straffeloven § 79 bokstav a er anvendt, og det bør pekes
på straffenivået for hvert av de mest alvorlige lovbruddene.
III
I lov 20. april
2001 nr. 13 om erstatning fra staten for personskade voldt ved straffbar
handling m.m. gjøres følgende endring:
Har flere i fellesskap voldt skade,
tilføyd krenking eller utvist mislig adferd, skal det ved utmålingen
særlig legges vekt på den økte belastningen for fornærmede av at
flere har handlet i fellesskap.
IV
1.	Loven
gjelder fra den tid Kongen bestemmer. De ulike endringene kan settes
i kraft til forskjellig tid.
2.	Kongen
kan gi nærmere overgangsregler.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slikt
om endringer i straffeloven mv.
(smitteoverføring og allmennfarlig smittespredning)
I
Den som med skjellig grunn mistenkes
for handling som rammes av straffeloven §§ 291 til 296 eller 299
til 303, kan for å klarlegge om mistenkte er smittet med en seksuelt
overførbar infeksjon, underkastes kroppslig undersøkelse, når det
ikke fremstår som et uforholdsmessig inngrep. Reglene i § 157 første
ledd annet punktum og annet ledd gjelder tilsvarende.
Uten mistenktes samtykke kan undersøkelse
bare foretas etter ordre fra påtalemyndigheten. Reglene i § 157
fjerde ledd annet og tredje punktum gjelder tilsvarende.
Resultatet av de innhentede prøvene
skal meddeles fornærmede. For øvrig skal de innhentede prøvene bare brukes
i strafferettspleien.
II
Lege skal etter anmodning fra påtalemyndigheten foreta
kroppslig undersøkelse av mistenkte i straffesak når slik undersøkelse
er besluttet etter straffeprosessloven §§ 157 eller 157 a.
III
I lov 20. mai
2005 nr. 28 om straff gjøres følgende endringer:
I § 131 første
ledd føyes § 238 til i opplistingen av bestemmelser i straffeloven.
I § 196 første
ledd bokstav a føyes § 238 til i opplistingen av bestemmelser i
straffeloven.
Med
bot eller fengsel inntil 3 år straffes den som overfører en smittsom
sykdom som medfører betydelig skade på kropp eller helse for en
annen person. På samme måte straffes den som utsetter en annen person
for slik smittefare.
Første
ledd kommer ikke til anvendelse ved smitte som overføres ved seksuell
omgang når den som er blitt smittet eller utsatt for smittefare
på forhånd har samtykket.
Første
ledd kommer heller ikke til anvendelse når forsvarlige smitteverntiltak
er iakttatt.
Grovt
uaktsom overtredelse straffes med bot eller fengsel inntil 1 år.
Grov smitteoverføring straffes
med fengsel inntil 6 år. Ved avgjørelsen av om overtredelsen er
grov, skal det særlig legges vekt på om smitten
a)	har
ført til tap av liv
b)	er
overført til to eller flere personer
c)	er
overført ved særlig hensynsløs atferd
Med
fengsel inntil 15 år straffes den som sprer smittestoffer eller
smittestoffprodukter gjennom luft, vann, næringsmidler eller andre
gjenstander bestemt for alminnelig bruk eller salg, og derved volder
allmenn fare for liv eller helse.
Uaktsom
overtredelse straffes med fengsel inntil 6 år.
Med fengsel inntil 6 år straffes
den som inngår forbund med noen om å begå en straffbar handling
som nevnt i § 238 første
ledd, § 239 første ledd eller § 240 første ledd.
IV
I lov 15. mai
2008 nr. 35 om utlendingers adgang til riket og deres opphold her
gjøres følgende endringer:
b)	når
utlendingen for mindre enn ett år siden her i riket har sonet eller
er ilagt straff eller særreaksjon for et forhold som kan føre til
fengselsstraff i mer enn ett år, eller for brudd på straffeloven
§ 182 første ledd (opptøyer), § 231 annet ledd (uaktsom narkotikaovertredelse),
§ 237 fjerde ledd
(grovt uaktsom smitteoverføring),
§ 262 første ledd (brudd på ekteskapsloven), § 263 (trusler), § 305
(seksuelt krenkende atferd mv. overfor barn under 16 år), § 374 første
alternativ (grovt uaktsomt bedrageri) eller § 380 (grovt uaktsomt
skattesvik),
b)	når
utlendingen for mindre enn ett år siden her i riket har sonet eller
er ilagt straff eller særreaksjon for et forhold som kan føre til
fengselsstraff i to år eller mer, eller for brudd på straffeloven
§ 182 første ledd (opptøyer), § 231 (narkotikaovertredelse), § 237 fjerde ledd (grovt uaktsom smitteoverføring), § 262
første ledd (brudd på ekteskapsloven), § 263 (trusler), § 305 (seksuelt
krenkende atferd mv. overfor barn under 16 år) eller § 374 første
alternativ (grovt uaktsomt bedrageri), eller
V
Loven gjelder fra den tid Kongen
bestemmer. Kongen kan sette i kraft de enkelte bestemmelsene til
forskjellig tid.
Presidenten: Det
voteres over III § 237.
Kristelig Folkeparti og Senterpartiet
har varslet at de vil stemme imot.
Voteringstavlene viste
at 85 representanter hadde stemt for komiteens innstilling til III
§ 237 og 12 representanter hadde stemt imot.
(Voteringsutskrift kl. 16.36.36)
Tove Karoline Knutsen (A) (fra salen): Jeg rakk ikke å stemme.
Presidenten: Da
har 86 representanter stemt for og 12 representanter stemt imot
komiteens innstilling.
Det voteres over I, II, IV og V
samt resten av III.
Komiteens innstilling ble enstemmig
bifalt.
Presidenten: Det
voteres over lovens overskrift og loven i sin helhet.
Lovens overskrift og loven i sin
helhet ble enstemmig bifalt.
Presidenten: Lovvedtaket
vil bli satt opp til andre gangs behandling i et senere møte i Stortinget.
Komiteen hadde
innstilt til Stortinget å gjøre slikt
om endringer i straffeprosessloven
(biometrisk autentisering)
I
Ved ransaking av et datasystem
kan politiet pålegge enhver som har befatning med datasystemet å
gi nødvendige opplysninger for å gi tilgang til datasystemet eller å åpne det ved bruk av biometrisk
autentisering.
Dersom
noen nekter å etterkomme et pålegg om biometrisk autentisering som
nevnt i første ledd, kan politiet gjennomføre autentiseringen med
tvang.
Beslutning
om bruk av tvang etter annet ledd treffes av påtalemyndigheten.
Er det fare ved opphold, kan beslutning treffes av politiet på stedet.
Beslutningen skal straks meldes til påtalemyndigheten.
Bestemmelsen
gjelder tilsvarende så langt den passer for gransking av datasystem
som er tatt i beslag etter kapittel 16.
II
Loven gjelder fra den tid Kongen
bestemmer.
Presidenten: Arbeiderpartiet
og Venstre har varslet at de vil stemme imot.
Komiteens innstilling ble bifalt
med 63 mot 37 stemmer.
(Voteringsutskrift kl. 16.37.39)
Presidenten: Det
voteres over lovens overskrift og loven i sin helhet.
Arbeiderpartiet og Venstre har
varslet at de vil stemme imot.
Lovens overskrift og loven i sin
helhet ble bifalt med 61 mot 37 stemmer.
(Voteringsutskrift kl. 16.38.02)
Presidenten: Lovvedtaket
vil bli satt opp til andre gangs behandling i et senere møte i Stortinget.
Dermed har Stortinget votert i
sakene nr. 1–15, og vi går tilbake til sakene på dagens kart.

Etter at det var ringt til votering,
uttalte
presidenten: Fra
Arbeiderpartiets stortingsgruppe foreligger en søknad om sykepermisjon
for representanten Lene Vågslid fra og med 13. juni
kveld og inntil videre.
Denne søknad foreslås behandlet
straks og innvilget. – Det anses vedtatt.
Vararepresentanten, Lise Wiik, foreslås
innkalt for å møte i permisjonstiden. – Det anses også vedtatt.
Lise Wiik er til stede og vil ta
sete.
Stortinget er da klar til å gå
til votering fra sak nr. 16.
Komiteen hadde innstilt til Stortinget
å gjøre slikt
Stortinget ber regjeringen gjennomgå
anbefalingene i årsmeldingen for 2016 fra Norges nasjonale institusjon for
menneskerettigheter og komme tilbake til Stortinget på egnet måte
med hvordan anbefalingene er fulgt opp.
Komiteens innstilling ble enstemmig
bifalt.
Videre var innstilt:
Dokument 6 (2016–2017) – Årsmelding
for 2016 fra Norges nasjonale institusjon for menneskerettigheter
– vedlegges protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
Dokument 14 (2016–2017) – Årsrapport
for 2016 fra Stortingets utvalg for rettferdsvederlag – vedlegges
protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøres slikt
Stortinget ber regjeringen komme
tilbake til Stortinget på egnet måte med en helhetlig gjennomgang
av hundeloven av 2003 for å sikre at reglene om hundehold bygger
på et godt og velfundert grunnlag.
Komiteens innstilling ble enstemmig
bifalt.
Videre var innstilt:
Dokument 8:71 S (2016–2017) – Representantforslag frå
stortingsrepresentant Sveinung Rotevatn om offentleg tryggleik og
ansvarleg hundehald – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt tre forslag. Det er forslagene nr.
1–3, fra Jorodd Asphjell på vegne av Arbeiderpartiet og Senterpartiet.
Forslag nr. 1 lyder:
«Stortinget ber regjeringen foreta
en omfangsundersøkelse for å avdekke omfanget av vold mot eldre, for
så å iverksette treffsikre tiltak for å bekjempe vold mot eldre.»
Forslag nr. 2 lyder:
«Stortinget ber regjeringen sørge
for økt tilgjengelig informasjon rettet mot eldre om vold mot eldre
og om eksisterende hjelpetiltak.»
Forslag nr. 3 lyder:
«Stortinget ber regjeringen sørge
for bedre kunnskap om vold mot eldre i kommunene og blant alle som
arbeider med eldre.»
Sosialistisk Venstreparti og Miljøpartiet
De Grønne har varslet støtte til forslagene.
Forslagene fra Arbeiderpartiet
og Senterpartiet ble med 57 mot 41 stemmer ikke bifalt.
(Voteringsutskrift kl. 00.33.49)
Komiteen hadde
innstilt til Stortinget å gjøre slikt
Dokument 8:109 S (2016–2017) –
Representantforslag fra stortingsrepresentantene Lene Vågslid, Stine
Renate Håheim, Lise Christoffersen, Sonja Mandt, Tove Karoline Knutsen,
Christian Tynning Bjørnø og Kari Henriksen om å styrke arbeidet
mot vold mot eldre – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem ett forslag, fra Jenny Klinge på vegne
av Arbeiderpartiet og Senterpartiet. Forslaget lyder:
«Stortinget ber regjeringen sørge
for at det gjennomføres digitaliseringsprosjekt i samtlige tingretter i
Norge.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Arbeiderpartiet og
Senterpartiet ble med 57 mot 41 stemmer ikke bifalt.
(Voteringsutskrift kl. 00.34.49)
Komiteen hadde
innstilt til Stortinget å gjøre slikt
Dokument 8:133 S (2016–2017) –
representantforslag fra stortingsrepresentantene Geir Inge Lien,
Anne Tingelstad Wøien og Liv Signe Navarsete om digitalisering av
samtlige tingretter i Norge – vedlegges protokollen.
Komiteens innstilling ble enstemmig
bifalt.
Komiteen hadde
innstilt til Stortinget å gjøre slikt
Stortinget ber regjeringen informere
Stortinget på egnet måte om regjeringens konklusjoner i saken om innføring
av tjenestenummer for ansatte i kriminalomsorgen, senest høsten
2017.
Komiteens innstilling ble enstemmig
bifalt.
Videre var innstilt:
Dokument 8:146 S (2016–2017) –
Representantforslag fra stortingsrepresentantene Hadia Tajik, Kari
Henriksen, Lene Vågslid og Jorodd Asphjell om innføring av tjenestenummer
for ansatte i kriminalomsorgen – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem ett forslag, fra Jenny Klinge på vegne
av Senterpartiet. Forslaget lyder:
«Prop. 132 S (2016-2017) - Samtykke
til 1) godtakelse av forordning (EU) nr. 1077/2011 om opprettelse
av et europeisk byrå for operativ forvaltning av store IT-systemer
mv., 2) inngåelse av avtale mellom EU og Norge, Island, Sveits og
Liechtenstein om deltagelse i Det europeiske byrå for operativ forvaltning av
store IT-systemer på området for frihet, sikkerhet og rettferdighet
- sendes tilbake til regjeringen, og regjeringen bes fremme ny sak
for Stortinget etter at EU-domstolen har avklart om bestemmelsene
er i tråd med EU-retten.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Senterpartiet ble
med 88 mot 10 stemmer ikke bifalt.
(Voteringsutskrift kl. 00.36.20)
Komiteen hadde
innstilt til Stortinget å gjøre slikt
Stortinget samtykker i
godtakelse
av forordning (EU) nr. 1077/2011 om opprettelse av et europeisk
byrå for operativ forvaltning av store IT-systemer mv.,
inngåelse
av avtale mellom EU og Norge, Island, Sveits og Liechtenstein om
deltagelse i Det europeiske byrå for operativ forvaltning av store
IT-systemer på området for frihet, sikkerhet og rettferdighet.
Presidenten: Senterpartiet
og Sosialistisk Venstreparti har varslet at de vil stemme imot.
Komiteens innstilling ble bifalt
med 87 mot 9 stemmer.
(Voteringsutskrift kl. 00.36.46)
Presidenten: Under
debatten er det satt frem ett forslag, fra Kjell Ingolf Ropstad
på vegne av Kristelig Folkeparti. Forslaget lyder:
«Stortinget ber regjeringen vurdere
blokkering av pornografiske nettsteder som ikke innfører alderskontroll
for besøkende.»
Forslaget fra Kristelig Folkeparti
ble med 90 mot 7 stemmer ikke bifalt.
(Voteringsutskrift kl. 00.37.19)
Komiteen hadde
innstilt til Stortinget å gjøre slikt
Stortinget ber regjeringen utnevne
et tverrfaglig utvalg som har som formål å legge frem nye tiltak
som i større grad beskytter barn mot pornografi og økt seksualisering.
Stortinget ber regjeringen gå i
dialog med internettleverandørene for å sikre alle internettbrukere
enkel tilgang på nettverksfiltre som blokkerer barns tilgang til pornografi.
Stortinget ber regjeringen sikre
at grunnskolen blokkerer for at elever får tilgang til pornografi
i skoletiden.
Presidenten: Det
voteres over komiteens innstilling til I.
Komiteens innstilling ble enstemmig
bifalt.
Presidenten: Det
voteres over komiteens innstilling til II.
Høyre, Fremskrittspartiet og Venstre
har varslet at de vil stemme imot.
Komiteens innstilling ble med 53
mot 45 stemmer ikke bifalt.
(Voteringsutskrift kl. 00.37.50)
Presidenten: Det
voteres over komiteens innstilling til III.
Høyre, Fremskrittspartiet og Venstre
har varslet at de vil stemme imot.
Komiteens innstilling ble med 51
mot 47 stemmer ikke bifalt.
(Voteringsutskrift kl. 00.38.14)
Videre var innstilt:
Dokument 8:74 S (2016–2017) – Representantforslag fra
stortingsrepresentantene Knut Arild Hareide, Olaug V. Bollestad,
Anders Tyvand, Geir Jørgen Bekkevold og Kjell Ingolf Ropstad om
flere tiltak for å beskytte barn mot pornografi – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt to forslag. Det er
forslag
nr. 1, fra Marianne Aasen på vegne av Arbeiderpartiet, Senterpartiet
og Sosialistisk Venstreparti
forslag
nr. 2, fra Anne Tingelstad Wøien på vegne av Senterpartiet, Venstre
og Sosialistisk Venstreparti
Det
voteres over forslag nr. 2, fra Senterpartiet, Venstre og Sosialistisk
Venstreparti. Forslaget lyder:
«Stortinget ber regjeringen ta
initiativ til at utvikling av læremidler inkluderes i meritteringssystemet for
universiteter og høyskoler.»
Miljøpartiet De Grønne har varslet
støtte til forslaget.
Forslaget fra Senterpartiet, Venstre
og Sosialistisk Venstreparti ble med 83 mot 15 stemmer ikke bifalt.
(Voteringsutskrift kl. 00.39.17)
Presidenten: Det
voteres over forslag nr. 1, fra Arbeiderpartiet, Senterpartiet og
Sosialistisk Venstreparti. Forslaget lyder:
«Stortinget ber regjeringen utrede
hvordan man i alle høyere utdanninger kan organisere egne emner som
inneholder kritisk tenkning, innsikt i vitenskapsteori, kildekritikk
og tverrfaglige tilnærmingsmåter.»
Venstre og Miljøpartiet De Grønne
har varslet støtte til forslaget.
Forslaget fra Arbeiderpartiet,
Senterpartiet og Sosialistisk Venstreparti ble med 52 mot 46 stemmer
ikke bifalt.
(Voteringsutskrift kl. 00.39.39)
Komiteen hadde
innstilt til Stortinget å gjøre slikt
Stortinget ber regjeringen iverksette
tiltak slik at fylker og kommuner i større grad oppretter praksisplasser i
skolen for studenter innenfor humaniora.
Presidenten: Høyre,
Fremskrittspartiet og Venstre har varslet at de vil stemme imot.
Komiteens innstilling ble med 51
mot 46 stemmer ikke bifalt.
(Voteringsutskrift kl. 00.40.02)
Videre var innstilt:
Meld. St. 25 (2016–2017) – Humaniora
i Norge – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt 13 forslag. Det er
forslag
nr. 3, fra Anders Tyvand på vegne av Arbeiderpartiet, Kristelig
Folkeparti og Venstre
forslagene
nr. 1 og 2, fra Christian Tynning Bjørnø på vegne av Arbeiderpartiet,
Senterpartiet og Sosialistisk Venstreparti
forslag
nr. 4, fra Anders Tyvand på vegne av Arbeiderpartiet og Kristelig
Folkeparti
forslag
nr. 5, fra Christian Tynning Bjørnø på vegne av Arbeiderpartiet
forslag
nr. 6, fra Anders Tyvand på vegne av Kristelig Folkeparti, Senterpartiet,
Venstre  og Sosialistisk Venstreparti
forslagene
nr. 7–12, fra Anne Tingelstad Wøien på vegne av Senterpartiet og
Sosialistisk Venstreparti
forslag
nr. 13, fra Anne Tingelstad Wøien på vegne av Senterpartiet
Det
voteres over forslag nr. 13, fra Senterpartiet. Forslaget lyder:
«Stortinget ber regjeringen komme
tilbake til Stortinget med forslag om plikt til å tilby intensiv opplæring
for elever som ikke har forventet progresjon i et fag.»
Forslaget fra Senterpartiet ble
med 92 mot 6 stemmer ikke bifalt.
(Voteringsutskrift kl. 00.41.13)
Presidenten: Det
voteres over forslagene nr. 7 og 8, fra Senterpartiet og Sosialistisk
Venstreparti.
Forslag nr. 7 lyder:
«Stortinget ber regjeringen avvikle
Norges deltakelse i Programme for International Student Assessment.»
Forslag nr. 8 lyder:
«Stortinget ber regjeringen gjennomføre
nasjonale prøver som utvalgsprøver.»
Forslagene fra Senterpartiet og
Sosialistisk Venstreparti ble med 89 mot 9 stemmer ikke bifalt.
(Voteringsutskrift kl. 00.41.31)
Presidenten: Det
voteres over forslagene nr. 9–12, fra Senterpartiet og Sosialistisk
Venstreparti.
Forslag nr. 9 lyder:
«Stortinget ber regjeringen fremme
forslag om at det ikke kan stilles lokale krav til kartlegging og
dokumentasjon ut over det som kreves i forskriftene til opplæringslova.»
Forslag nr. 10 lyder:
«Stortinget ber regjeringen innlemme
de nasjonale utvalgsprøvene i skriving og de frivillige karakter-
og læringsstøttende prøvene i det nasjonale kvalitetsvurderingssystemet.»
Forslag nr. 11 lyder:
«Stortinget ber regjeringen ikke
etablere en såkalt fast nedre grense for kvalitet i grunnskolen.»
Forslag nr. 12 lyder:
«Stortinget vil be regjeringen
om, i samarbeid med sektoren, å videreutvikle det nasjonale kvalitetsvurderingssystemet
som et læringsstøttende og pedagogisk verktøy, og som ivaretar en
større bredde av skolens mål.»
Miljøpartiet De Grønne har varslet
støtte til forslagene.
Forslagene fra Senterpartiet og
Sosialistisk Venstreparti ble med 87 mot 11 stemmer ikke bifalt.
(Voteringsutskrift kl. 00.41.53)
Presidenten: Det
voteres over forslag nr. 6, fra Kristelig Folkeparti, Senterpartiet,
Venstre og Sosialistisk Venstreparti. Forslaget lyder:
«Stortinget ber regjeringen komme
tilbake til Stortinget med forslag til innføring av kompetansekrav
for lærere som skal undervise i praktisk-estetiske fag.»
Miljøpartiet De Grønne har varslet
støtte til forslaget.
Forslaget fra Kristelig Folkeparti,
Senterpartiet, Venstre og Sosialistisk Venstreparti ble med 76 mot
22 stemmer ikke bifalt.
(Voteringsutskrift kl. 00.42.14)
Presidenten: Det
voteres over forslag nr. 5, fra Arbeiderpartiet. Forslaget lyder:
«Stortinget ber regjeringen utarbeide
en helhetlig plan for å styrke etter- og videreutdanningstilbudet innenfor
bredden av skolens fag og kompetanseområder, samt vurdere å innføre
kompetansekrav i flere av skolens fag.»
Miljøpartiet De Grønne har varslet
støtte til forslaget.
Forslaget fra Arbeiderpartiet ble
med 66 mot 32 stemmer ikke bifalt.
(Voteringsutskrift kl. 00.42.34)
Presidenten: Det
voteres over forslag nr. 4, fra Arbeiderpartiet og Kristelig Folkeparti.
Forslaget lyder:
«Stortinget ber regjeringen sørge
for at tilbudet om bistand og veiledning i oppfølgingsordningen som
hovedregel er frivillig, men også vurdere hvorvidt Fylkesmannen
skal kunne pålegge veiledning til kommuner/skoler som over tid ikke
gir et opplæringstilbud av tilfredsstillende kvalitet.»
Miljøpartiet De Grønne har varslet
støtte til forslaget.
Forslaget fra Arbeiderpartiet og
Kristelig Folkeparti ble med 60 mot 38 stemmer ikke bifalt.
(Voteringsutskrift kl. 00.42.54)
Presidenten: Det
voteres over forslag nr. 3, fra Arbeiderpartiet, Kristelig Folkeparti
og Venstre. Forslaget lyder:
«Stortinget ber regjeringen sørge
for å innføre en oppfølgingsordning der ekstra bistand og veiledning tilbys
til et hensiktsmessig antall kommuner/skoler ut fra utarbeidelse
av et bredere og mer helhetlig sett med indikatorer som gjenspeiler
skolens brede samfunnsoppdrag, i tillegg til Fylkesmannens skjønnsmessige
vurderinger.»
Senterpartiet og Sosialistisk Venstreparti
har varslet subsidiær støtte til forslaget.
Forslaget fra Arbeiderpartiet,
Kristelig Folkeparti og Venstre ble bifalt med 51 mot 47 stemmer.
(Voteringsutskrift kl. 00.43.18)
Presidenten: Det
voteres over forslagene nr. 1 og 2, fra Arbeiderpartiet, Senterpartiet
og Sosialistisk Venstreparti.
Forslag nr. 1 lyder:
«Stortinget ber regjeringen vurdere
en gjennomgang av det nasjonale kvalitetsvurderingssystemet (NKVS)
og komme tilbake til Stortinget på egnet måte. Kvalitetsvurderingssystemet
skal ivareta skolens brede kunnskapssyn, bygge på tillit til lærerne
og legge til rette for økt profesjonelt handlingsrom.»
Forslag nr. 2 lyder:
«Stortinget ber regjeringen videreutvikle
kvalitetsvurderingssystemet med vekt på at det skal fange en større
bredde av skolens mål og i større grad skal fungere som pedagogisk
støtte og et verktøy for dem som jobber i skolen. Lærere, ledere,
skoler og kommuner må involveres tett i arbeidet med denne videreutviklingen.»
Miljøpartiet De Grønne har varslet
støtte til forslagene.
Forslagene fra Arbeiderpartiet,
Senterpartiet og Sosialistisk Venstreparti ble med 57 mot 41 stemmer
ikke bifalt.
(Voteringsutskrift kl. 00.43.40)
Komiteen hadde
innstilt til Stortinget å gjøre slikt
Stortinget ber regjeringen legge
fram en melding for Stortinget om biblioteksektoren, og inkludere
skolebibliotekenes og universitetsbibliotekenes rolle i utdanningene.
Stortinget ber regjeringen sikre
at kandidater med bachelor i praktiske og estetiske fag fortsatt
kan gis unntak fra krav om mastergrad og kan tas opp til PPU.
Presidenten: Det
voteres over komiteens innstilling til I.
Høyre, Fremskrittspartiet og Kristelig
Folkeparti har varslet at de vil stemme imot.
Komiteens innstilling ble med 52
mot 46 stemmer ikke bifalt.
(Voteringsutskrift kl. 00.44.04)
Presidenten: Det
voteres over komiteens innstilling til II.
Høyre, Fremskrittspartiet og Venstre
har varslet at de vil stemme imot.
Komiteens innstilling ble med 51
mot 47 stemmer ikke bifalt.
(Voteringsutskrift kl. 00.44.25)
Videre var innstilt:
Meld. St. 21 (2016–2017) – Lærelyst
– tidlig innsats og kvalitet i skolen – vedlegges protokollen.
Komiteens innstilling ble enstemmig
bifalt.
Komiteen hadde innstilt til Stortinget
å gjøre slikt
Stortinget ber regjeringen legge
fram en egen stortingsmelding om en styrket kulturskole for framtiden.
Presidenten: Høyre
og Fremskrittspartiet har varslet at de vil stemme imot.
Komiteens innstilling ble bifalt
med 52 mot 46 stemmer.
(Voteringsutskrift kl. 00.45.01)
Videre var innstilt:
Dokument 8:112 S (2016–2017) –
Representantforslag fra stortingsrepresentantene Geir Sigbjørn Toskedal,
Line Henriette Hjemdal, Geir Jørgen Bekke-vold og Anders Tyvand
om en stortingsmelding om en styrket kulturskole for framtiden –
vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt tre forslag. Det er
forslag
nr. 1, fra Marianne Aasen på vegne av Arbeiderpartiet, Senterpartiet
og Sosialistisk Venstreparti
forslagene
nr. 2 og 3, fra Anne Tingelstad Wøien på vegne av Senterpartiet
og Sosialistisk Venstreparti
Det voteres over forslagene nr.
2 og 3, fra Senterpartiet og Sosialistisk Venstreparti.
Forslag
nr. 2 lyder:
«Stortinget ber regjeringen legge
følgende overordnede prinsipper til grunn for en tillitsreform i skolen:
Kvalitetsutvikling
i skolen skal bygge på få, overordnede mål, der profesjonen blir
inkludert i målutformingen nasjonalt og lokalt.
Det
totale omfanget av rapportering og dokumentasjonskrav på nasjonalt
og lokalt nivå må legges på et nivå som ikke går på bekostning av
lærernes tid til eleven og det profesjonelle handlingsrommet.
Mål
og kvalitetsindikatorer skal speile skolens brede kunnskapssyn.
Læringsfremmende
styringsprinsipper legges til grunn for kvalitetsvurderingen av
skolen.
Reell
medbestemmelse og tillit skal prege samarbeidet mellom skoleeier,
skoleledelse og lærerprofesjonen på alle nivåer.
Sterke
profesjonsfellesskap skal være bærebjelken i skolens faglige arbeid
og utvikling.
Den
profesjonelle lærer har metodeansvar og gis et stort faglig handlingsrom.»
Forslag
nr. 3 lyder:
«Stortinget ber regjeringen foreslå
tiltak for kvalitetsvurdering av skolen som motvirker økt konkurranse
og rangering av skoler.»
Forslagene fra Senterpartiet og
Sosialistisk Venstreparti ble med 88 mot 10 stemmer ikke bifalt.
(Voteringsutskrift kl. 00.46.01)
Presidenten: Det
voteres over forslag nr. 1, fra Arbeiderpartiet, Senterpartiet og
Sosialistisk Venstreparti. Forslaget lyder:
«Stortinget ber regjeringen, i
nært samarbeid med profesjonen, utarbeide en tillitsreform i skolen
som ivaretar skolens brede kunnskapssyn, bygger på tillit til lærerne
og legger til rette for økt profesjonelt handlingsrom.»
Miljøpartiet De Grønne har varslet
støtte til forslaget.
Forslaget fra Arbeiderpartiet,
Senterpartiet og Sosialistisk Venstreparti ble med 57 mot 41 stemmer
ikke bifalt.
(Voteringsutskrift kl. 00.46.22)
Komiteen hadde
innstilt til Stortinget å gjøre slikt
Dokument 8:131 S (2016–2017) –
Representantforslag fra stortingsrepresentantene Audun Lysbakken
og Karin Andersen om en tillitsreform i skolen – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt tre forslag. Det er
forslag
nr. 2, fra Henrik Asheim på vegne av Høyre og Fremskrittspartiet
forslag
nr. 1, fra Christian Tynning Bjørnø på vegne av Arbeiderpartiet,
Senterpartiet og Sosialistisk Venstreparti
forslag
nr. 3, fra Audun Lysbakken på vegne av Sosialistisk Venstreparti
Det
voteres over forslag nr. 3, fra Sosialistisk Venstreparti. Forslaget
lyder:
«Stortinget ber regjeringen fremme
forslag om å lovfeste retten til Statpeds tjenester.»
Forslaget fra Sosialistisk Venstreparti
ble med 95 mot 3 stemmer ikke bifalt.
(Voteringsutskrift kl. 00.47.20)
Presidenten: Det
voteres over forslag nr. 1, fra Arbeiderpartiet, Senterpartiet og
Sosialistisk Venstreparti. Forslaget lyder:
«Stortinget ber regjeringen styrke
lærernes kompetanse ved at spesialpedagogikk blir en obligatorisk del
av lærerutdanningene og er et prioritert fag i etter- og videreutdanningsstrategien
«Kompetanse for kvalitet».»
Miljøpartiet De Grønne har varslet
støtte til forslaget.
Forslaget fra Arbeiderpartiet,
Senterpartiet og Sosialistisk Venstreparti ble med 57 mot 41 stemmer
ikke bifalt.
(Voteringsutskrift kl. 00.47.41)
Presidenten: Det
voteres over forslag nr. 2, fra Høyre og Fremskrittspartiet. Forslaget
lyder:
«Stortinget ber regjeringen legge
frem en plan for at alle elever med behov for spesialundervisning
får opplæring av fagpersoner med pedagogisk eller spesialpedagogisk
kompetanse.»
Arbeiderpartiet, Kristelig Folkeparti,
Venstre og Sosialistisk Venstreparti har varslet støtte til forslaget.
Forslaget fra Høyre og Fremskrittspartiet
ble bifalt med 90 mot 7 stemmer.
(Voteringsutskrift kl. 00.48.19)
Komiteen hadde
innstilt til Stortinget å gjøre følgende vedtak:
Stortinget ber regjeringen i samråd
med sektoren se til at alle skoler skal ha tilgang på lærere med
fordypning innen spesialpedagogikk.
Stortinget ber regjeringen fremme
forslag om å styrke barns rettigheter til spesialpedagogisk oppfølging innenfor
rammene av fellesskapet gjennom å styrke lovverket og øke den spesialpedagogiske
kompetansen i skolen og i kommunene.
Stortinget ber regjeringen iverksette
en helhetlig opprustning av PP-tjenesten.
Stortinget ber regjeringen sikre
at alle elever med behov for spesialundervisning får rett til opplæring
av fagpersoner med godkjent relevant utdanning.
Presidenten: Det
voteres over komiteens innstilling til I.
Komiteens innstilling ble enstemmig
bifalt.
Presidenten: Det
voteres over komiteens innstilling til II og III.
Høyre, Fremskrittspartiet og Venstre
har varslet at de vil stemme imot.
Komiteens innstilling ble med 51
mot 47 stemmer ikke bifalt.
(Voteringsutskrift kl. 00.48.47)
Presidenten: Det
voteres over komiteens innstilling til IV.
Høyre og Fremskrittspartiet har
varslet at de vil stemme imot.
Komiteens innstilling ble bifalt
med 52 mot 46 stemmer.
(Voteringsutskrift kl. 00.49.06)
Videre var innstilt:
Dokument 8:132 S (2016–2017) –
Representantforslag fra stortingsrepresentantene Audun Lysbakken
og Karin Andersen om styrket spesialpedagogisk oppfølging i en inkluderende
skole – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt seks forslag. Det er
forslagene
nr. 1 og 2, fra Tove Karoline Knutsen på vegne av Arbeiderpartiet,
Kristelig Folkeparti og Senterpartiet
forslag
nr. 3, fra Tove Karoline Knutsen på vegne av Arbeiderpartiet og
Senterpartiet
forslagene
nr. 4–6, fra Olaug V. Bollestad på vegne av Kristelig Folkeparti
Det
voteres over forslag nr. 6, fra Kristelig Folkeparti. Forslaget
lyder:
«Stortinget ber regjeringen sikre
eldre reell rett til å bytte pleier/omsorgsgiver hvis vedkommende
ikke er komfortabel med dem som yter personlig pleie og omsorg.»
Miljøpartiet De Grønne har varslet
støtte til forslaget.
Torgeir Knag Fylkesnes (SV) (frå salen): SV skal også stemme
for forslaget!
Forslaget fra Kristelig Folkeparti
ble med 88 mot 10 stemmer ikke bifalt.
(Voteringsutskrift kl. 00.50.21)
Presidenten: Det
voteres over forslagene nr. 4 og 5, fra Kristelig Folkeparti.
Forslag nr. 4 lyder:
«Stortinget ber regjeringen i samarbeid
med ansattes organisasjoner utrede og foreslå en minstenorm for
bemanning og kompetanse i sykehjem og hjemmetjenester basert på
helse- og omsorgsbehov.»
Forslag nr. 5 lyder:
«Stortinget ber regjeringen innføre
en statlig støtteordning for kommuner som ønsker å gjennomføre forsøk
med selvbestemmelse over deler av hjemmehjelpstiden for eldre med
stort pleiebehov.»
Sosialistisk Venstreparti og Miljøpartiet
De Grønne har varslet støtte til forslagene.
Forslagene fra Kristelig Folkeparti
ble med 88 mot 10 stemmer ikke bifalt.
(Voteringsutskrift kl. 00.50.42)
Presidenten: Det
voteres over forslag nr. 3, fra Arbeiderpartiet og Senterpartiet.
Forslaget lyder:
«Stortinget ber regjeringen sørge
for at det utarbeides faglige veiledere med tydelige krav til kompetanse,
kvalitet og bemanning for de ulike tjenestene i eldreomsorgen.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Arbeiderpartiet og
Senterpartiet ble med 57 mot 41 stemmer ikke bifalt.
(Voteringsutskrift kl. 00.51.02)
Presidenten: Det
voteres over forslagene nr. 1 og 2, fra Arbeiderpartiet, Kristelig
Folkeparti og Senterpartiet.
Forslag nr. 1 lyder:
«Stortinget ber regjeringen invitere
kommuner til samarbeid om en tillitsreform i hjemmetjenestene. Utformingen
av de enkelte forsøk gjøres i samråd med de enkelte forsøkskommunene,
men det sentrale skal være at vurderinger rundt hvordan ressurser best
brukes, i større grad skal overlates til dem som mottar og yter
tjenester, og mengden rapportering skal begrenses til det helt nødvendige.»
Forslag nr. 2 lyder:
«Stortinget ber regjeringen sørge
for at modeller fra kommuner som driver tillitsbaserte helse- og
omsorgstjenester, der målstyring og rapportering er begrenset til
et minimum, gjøres tilgjengelige for andre kommuner som vil innføre
tilsvarende systemer.»
Sosialistisk Venstreparti og Miljøpartiet
De Grønne har varslet støtte til forslagene.
Forslagene fra Arbeiderpartiet,
Kristelig Folkeparti og Senterpartiet ble med 51 mot 47 stemmer
ikke bifalt.
(Voteringsutskrift kl. 00.51.25)
Komiteen hadde
innstilt til Stortinget å gjøre slikt
Dokument 8:104 S (2016–2017) –
Representantforslag fra stortingsrepresentantene Karin Andersen,
Kirsti Bergstø og Audun Lysbakken om å styrke eldreomsorgen gjennom
kvalitetsbaserte bemanningsnormer, mer valgfrihet for eldre og en
tillitsreform framfor målstyring – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt fire forslag. Det er
forslagene
nr. 1 og 2, fra Kjersti Toppe på vegne av Kristelig Folkeparti,
Senterpartiet og Venstre
forslag
nr. 3, fra Olaug V. Bollestad på vegne av Kristelig Folkeparti og
Venstre
forslag
nr. 4, fra Kjersti Toppe på vegne av Senterpartiet
Det
voteres over forslag nr. 3, fra Kristelig Folkeparti og Venstre.
Forslaget lyder:
«Stortinget ber regjeringen sørge
for at også papirløse migranter gis eksplisitt rett til forebyggende og
kurative helsetjenester i primærhelsetjenesten, inkludert rett til
å stå på liste til fastlege.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Kristelig Folkeparti
og Venstre ble med 83 mot 15 stemmer ikke bifalt.
(Voteringsutskrift kl. 00.52.36)
Presidenten: Det
voteres over forslag nr. 4, fra Senterpartiet. Forslaget lyder:
«Stortinget ber regjeringen sørge
for at også papirløse migranter gis eksplisitt rett til forebyggende og
kurative helsetjenester i primærhelsetjenesten, inkludert allmennlegetjenester
og at barn gis rett til å stå på liste til fastlege.»
Sosialistisk Venstreparti og Miljøpartiet
De Grønne har varslet subsidiær støtte til forslaget.
Forslaget fra Senterpartiet ble
med 88 mot 10 stemmer ikke bifalt.
(Voteringsutskrift kl. 00.52.58)
Presidenten: Det
voteres over forslagene nr. 1 og 2, fra Kristelig Folkeparti, Senterpartiet
og Venstre.
Forslag nr. 1 lyder:
«Stortinget ber regjeringen sørge
for at tilbudet til sårbare grupper papirløse migranter, som barn,
personer med funksjonshemninger, gravide kvinner og eldre, er på
linje med tilbudet til befolkningen for øvrig.»
Forslag nr. 2 lyder:
«Stortinget ber regjeringen utarbeide
ordninger for finansiering av helsetjenester til ubemidlede papirløse.»
Sosialistisk Venstreparti og Miljøpartiet
De Grønne har varslet støtte til forslagene.
Forslagene fra Kristelig Folkeparti,
Senterpartiet og Venstre ble med 76 mot 21 stemmer ikke bifalt.
(Voteringsutskrift kl. 00.53.20)
Komiteen hadde
innstilt til Stortinget å gjøre slikt
Dokument 8:106 S (2016–2017) –
Representantforslag fra stortingsrepresentantene Olaug V. Bollestad, Rigmor
Andersen Eide og Geir Jørgen Bekkevold om helsehjelp til papirløse
migranter – vedlegges protokollen.
Komiteens innstilling ble enstemmig
bifalt.
Presidenten: Under
debatten er det satt frem i alt tre forslag. Det er
forslag
nr. 1, fra Torgeir Micaelsen på vegne av Arbeiderpartiet, Kristelig
Folkeparti og Senterpartiet
forslagene
nr. 2 og 3, fra Kjersti Toppe på vegne av Senterpartiet
Det
voteres over forslag nr. 3, fra Senterpartiet. Forslaget lyder:
«Stortinget ber regjeringen sikre
full offentlighet om ventelister i sykehus og offentliggjøre interne ventelister,
tid til tjenestestart og innføre flere målepunkter for ventetid
– som måling av total forløpstid.»
Sosialistisk Venstreparti har varslet
støtte til forslaget.
Forslaget fra Senterpartiet ble
med 89 mot 9 stemmer ikke bifalt.
(Voteringsutskrift kl. 00.54.22)
Presidenten: Det
voteres over forslag nr. 2, fra Senterpartiet. Forslaget lyder:
«Stortinget ber regjeringen avvikle
dagens skille mellom avklarte og uavklarte tilstander og fremme forslag
til endring av pasient- og brukerrettighetsloven som sikrer alle
pasienter forsvarlige behandlingsforløp.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Senterpartiet ble
med 88 mot 10 stemmer ikke bifalt.
(Voteringsutskrift kl. 00.54.40)
Presidenten: Det
voteres over forslag nr. 1, fra Arbeiderpartiet, Kristelig Folkeparti
og Senterpartiet. Forslaget lyder:
«Stortinget ber regjeringen igangsette
en helhetlig vurdering av kvalitets- og måleindikatorer slik at det
sikres en full åpenhet om sykehusenes kvalitet, herunder reelle
og kvalitetssikrede ventetider.»
Sosialistisk Venstreparti og Miljøpartiet
De Grønne har varslet støtte til forslaget.
Forslaget fra Arbeiderpartiet,
Kristelig Folkeparti og Senterpartiet ble med 51 mot 46 stemmer
ikke bifalt.
(Voteringsutskrift kl. 00.55.02)
Komiteen hadde
innstilt til Stortinget å gjøre slikt
Dokument 8:107 S (2016–2017) –
om Representantforslag fra stortingsrepresentant Kjersti Toppe om
å styrke pasienters rett til behandling innen forsvarlig frist og
innføre full åpenhet om ventetider og ventelister – vedlegges protokollen.
Komiteens innstilling ble enstemmig
bifalt.
Referat
Presidenten: Det
foreligger ikke noe referat.
Dermed er dagens kart ferdigbehandlet.
Forlanger noen ordet før møtet heves? – Møtet er hevet.

Møtet hevet kl. 00.56
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no