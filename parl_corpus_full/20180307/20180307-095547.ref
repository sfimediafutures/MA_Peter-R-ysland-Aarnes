
﻿
Dato: 07.03.2018
President: Olemic Thommessen
Innhold

President: Olemic Thommessen
Presidenten: Representanten
Nicholas Wilkinson vil fremsette et representantforslag.
Nicholas Wilkinson (SV) [10:00:43]: På vegne av stortingsrepresentantene
Audun Lysbakken, Solfrid Lerbrekk, Freddy André Øvstegård og meg
selv vil jeg fremme et forslag om fast ansatte vikarer for bedre
velferd og tryggere jobber.
Presidenten: Representanten
Solfrid Lerbrekk vil fremsette et representantforslag.
Solfrid Lerbrekk (SV) [10:01:11]: På vegner av representantane
Kari Elisabeth Kaski, Nicholas Wilkinson og meg sjølv vil eg fremja
eit forslag med ti konkrete punkt for korleis ein kan gjera kampen
mot arbeidslivskriminalitet enklare og meir effektiv.
Presidenten: Representanten
Kari Henriksen vil fremsette et representantforslag.
Kari Henriksen (A) [10:01:38]: Jeg vil gjerne framsette et
representantforslag på vegne av representantene Anette Trettebergstuen,
Fredric Holen Bjørdal, Jonas Gahr Støre, Hadia Tajik og meg selv
om et offentlig og ideelt drevet barnevern.
Presidenten: Representanten
Freddy André Øvstegård vil fremsette et representantforslag.
Freddy André Øvstegård (SV) [10:02:12]: Jeg har gleden av
å sette fram et representantforslag på vegne av Nicholas Wilkinson
og meg selv om å legge ned Kringkastingsrådet.
Presidenten: Representanten
Ingalill Olsen vil fremsette et representantforslag.
Ingalill Olsen (A) [10:02:37]: På vegne av stortingsrepresentantene
Sverre Myrli, Kirsti Leirtrø, Øystein Langholm Hansen og meg selv
vil jeg framsette forslag om å sørge for at fagansvar for planlegging
av havner og farleder skal ligge hos Kystverket.
Presidenten: Representanten
Steinar Ness vil fremsette et representantforslag.
Steinar Ness (Sp) [10:03:09]: På vegner av stortingsrepresentantane
Trygve Slagsvold Vedum, Knut Arild Hareide, Hans Fredrik Grøvan,
Per Olaf Lundteigen og meg sjølv har eg gleda av å fremje eit forslag
om at utdanningsreforma i Forsvaret vert lagd fram som eiga sak
til handsaming i Stortinget.
Presidenten: Representanten
Olaug V. Bollestad vil fremsette et representantforslag.
Olaug V. Bollestad (KrF) [10:03:41]: På vegne av Geir Jørgen
Bekkevold og meg selv vil jeg fremme et forslag om en gjennomgang
av offentlige oppreisnings- og erstatningsordninger.
Presidenten: Representanten
Geir Jørgen Bekkevold vil fremsette et representantforslag.
Geir Jørgen Bekkevold (KrF) [10:04:07]: På vegne av representantene
Olaug V. Bollestad, Hans Fredrik Grøvan og meg selv har jeg gleden
av å fremme et forslag om språkopplæring til kontantstøttemottakere
og fjerning av botidskravet på fem år knyttet til kontantstøtten.
Presidenten: Forslagene
vil bli behandlet på reglementsmessig måte.
Muntlig
spørretime
Presidenten: Stortinget
mottok mandag meddelelse fra statsministerens kontor om at statsrådene
Monica Mæland, Linda C. Hofstad Helleland og Jon Georg Dale vil
møte til muntlig spørretime. De annonserte statsrådene er til stede,
og vi er klare til å starte den muntlige spørretimen.
Vi starter da med første hovedspørsmål,
som er fra representanten Ingalill Olsen.
Ingalill Olsen (A) [10:05:01]: Mitt spørsmål går til kommunalministeren.
Stortinget har med knapt flertall
i to omganger tvangssammenslått Troms og Finnmark. Fylkespolitikerne
i de to fylkene har prøvd å komme fram til en frivillig avtale.
Det har mislyktes. Det endte med at staten stilte med en meklingsmann,
og det ble signert en avtale. Denne avtalen satte sinnene i kok
i Finnmark, og kravet om å forkaste avtalen var bortimot unisont.
Finnmarkingene føler med rette at
storting og regjering har overkjørt fylket og dets innbyggere –
tegnet et kart uten å lytte til dem det angår, og med et resultat
som er et fullstendig ufunksjonelt gigantfylke. Ansvaret for sammenslåingen
hviler på Høyre, Fremskrittspartiet, Venstre og Kristelig Folkeparti,
men utfordringene og fortvilelsen knyttet til dette bærer vi finnmarkinger.
Vil statsråden på bakgrunn av reaksjonene
i Finnmark og det forventede nei fra Finnmark fylkesting til den
framforhandlede avtalen selv ta ansvar for flertallets tvangsvedtak,
og ikke overlate gjennomføringen til fylkespolitikere som er motstandere
av sammenslåingen?
Statsråd Monica Mæland [10:06:27]: Representanten sa egentlig
de viktige ordene, at Stortinget har vedtatt. Jeg forholder meg
til at Stortinget i forrige periode vedtok nye fylker – i det ligger
også en sammenslåing av Troms og Finnmark. Så behandlet dette stortinget
etter valget en sak om en mulig reversering av det vedtaket. Det
fikk ikke flertall. Det betyr at et demokratisk valgt storting, vårt
øverste folkevalgte organ, både i forrige periode og i denne perioden
har vedtatt at Troms og Finnmark skal slås sammen. Da er det faktisk
min jobb og min plikt som medlem av regjeringen å sørge for at det
vedtaket følges opp, og at det gjennomføres. Akkurat nå venter jeg
på at fylkestingene i Troms og Finnmark skal fatte sine vedtak. Det
gjør de neste uke, og så må vi komme tilbake til saken når vi ser
utfallet av fylkestingsvedtakene.
Ingalill Olsen (A) [10:07:33]: Jeg registrerer svaret, men
jeg tenker at flertallet og dets minister er ansvarlige for gode
og forsvarlige prosesser som ikke bringer fylket i enda større problemer.
Finnmark er landets største fylke
i areal og det minste i folketall. En sånn motsats sier noe om problemer
knyttet til å gjøre fylket eller regionene enda større. Det tvangssammenslåtte
Troms og Finnmark vil bli tre ganger større i areal enn Viken. Når
inndelingsloven sier at fellesnemnda bør oppnevnes etter folketall,
vet vi at vi har tapt før fellesnemnda nedsettes. Vil statsråden
ta initiativ til at også areal, ikke bare folketall, skal vektlegges
ved en eventuell oppnevning av fellesnemnd for Troms og Finnmark?
Deler statsråden min bekymring for at Finnmark i så fall vil være
i stort mindretall og i realiteten totalt uten innflytelse over
egen framtid?
Statsråd Monica Mæland [10:08:36]: Finnmark er i aller høyeste
grad nå der at de kan ta kontroll over egen framtid. Min oppfordring
til Finnmark og til Troms fra mitt første møte med representantene
for de to fylkene var: Ta selv kontroll over prosessen videre, bestem
selv hvilken framtid dere vil ha. Det har vært min klare oppfordring.
Derfor anmodet jeg også partene om å la seg bistå med en meklingsperson
som de stolte på, for å komme fram til en avtale som de ønsket å
gjennomføre. Det skjedde jo. Det er slik at fylkesleder i Troms
og fylkesordfører i Finnmark gjennomførte en mekling ved hjelp av
tidligere stortingsrepresentant og tidligere regjeringsmedlem Knut
Storberget. Jeg oppfattet at det var en veldig god prosess. De anbefalte
denne avtalen. De er alle tre medlemmer av representantens eget
parti. De er demokratisk folkevalgt i de to fylkene. Mitt håp er
nå at de to fylkestingene slutter seg til den avtalen som deres
egne folkevalgte har vedtatt, og som jeg selvfølgelig ikke har blandet
meg bort i.
Presidenten: Det
åpnes for oppfølgingsspørsmål – først Ingalill Olsen.
Ingalill Olsen (A) [10:09:49]: Det er Stortinget som har
fattet dette vedtaket. Det er ikke finnmarkingene som har ansvar
for sin egen situasjon. De har ikke valgt det selv. Dette er tvang
tvers igjennom.
Det er et stort og rungende krav
om at det avholdes folkeavstemning knyttet til sammenslåing av Troms
og Finnmark. Arbeiderpartiet mener at utfallet ville vært et overveldende
nei-flertall. Dersom en folkeavstemning ble gjennomført med et nei-flertall
som resultat, ville det ført til at statsråden tok resultatet til
etterretning, bøyde seg for folkeviljen i Finnmark og startet prosessen
med å omgjøre tvangssammenslåingsvedtaket?
Statsråd Monica Mæland [10:10:30]: Representanten inviterer
meg til å spekulere i hva som ville skjedd hvis vi i Norge ikke
hadde demokratiske valg og stolte på dem. Det har vi hatt. Det hadde
vi forrige høst. Stortinget har tatt en beslutning som Stortinget
kan ta. Den kan man godt være rivende uenig i, og det oppfatter
jeg at mange i Finnmark er. Men så langt må man forholde seg til
det flertallet har bestemt, og da kan Finnmark nå selv bestemme
sin egen framtid eller overlate det til meg. Jeg ønsker ikke å ta
avgjørelser på vegne av Finnmark, jeg ønsker at Finnmark selv skal
ta dem, og det håper jeg fylkestinget i Finnmark gjør.
Presidenten: Kjell-Idar
Juvik – til oppfølgingsspørsmål.
Kjell-Idar Juvik (A) [10:11:20]: Tvang fører sjelden noe
godt med seg. Det ser vi nå på engasjementet og raseriet i Finnmark,
og det er forståelig. Den samme misnøyen så vi i Nordland, og da
snudde regjeringen. Møre og Romsdal, Oslo og Rogaland har beholdt
sin selvstendighet som følge av lokal motstand. Motstanden fra Finnmark
har enten blitt undervurdert av regjeringen, eller så har man rett
og slett ikke brydd seg. Prosessen har vært uryddig og uholdbar
fra regjeringens side, og så løfter man ansvaret over på fylkene.
Sågar står man i dag og skylder på Stortinget alene. Nå vil det
bli opp til statsråden hvordan denne prosessen skal foregå videre.
Dette vil bli avgjørende for om man øker uvennskapet mellom disse
fylkene. Deler statsråden manges frykt for at det vedtaket som er
fattet med et knapt flertall, fører til en varig splittelse mellom
Troms og Finnmark? Og hva vil statsråden bidra med for at denne
prosessen skal gjennomføres på en forsvarlig måte?
Statsråd Monica Mæland [10:12:18]: Jeg forstår at noen prøver
å gjøre dette til et regjeringsprosjekt. Det er det altså ikke.
Dette er en regionreform som er initiert av Stortinget, som er vedtatt
av Stortinget, og som regjeringen følger opp. Hvis man tenker seg
om, vil man vite at de to regjeringspartiene i forrige periode hadde
ett primærønske, og det var å avskaffe det tredje forvaltningsnivået
– for å få enda sterkere kommuner, som kunne ta enda flere avgjørelser.
Det har vi ikke flertall for. Da forholder vi oss til de vedtak
Stortinget har gjort. To demokratisk valgte storting har fattet
en avgjørelse om at Troms og Finnmark skal bli ett fylke. Jeg opplever
at de to fylkesordførerne, som representerer sine fylker, har hatt
en god prosess ved hjelp av en meklingsperson. De har kommet fram
til en avtale, som de anbefaler og som jeg håper at de demokratisk
valgte fylkestingene vil slutte seg til.
Presidenten: Karin
Andersen – til oppfølgingsspørsmål.
Karin Andersen (SV) [10:13:22]: Nå slapp statsråden katta
ut av sekken igjen og viser at dette er en regjering som vil legge
ned dette fylkesnivået, og som et skritt på veien – som regjeringspartiene
har sagt ved flere anledninger – kommer disse tvangssammenslåingene
av fylkene. Det skaper store problemer, kostnader, bortkastet tid og
ondt blod. Vil du ikke, så skal du! Aksepterer man ikke tvangsekteskapet
og betingelsene, har statsråden – i hvert fall i media – lovet å
komme og rydde opp.
Det er ingen skam å snu hvis man
forstår at et vedtak er feil. Min anbefaling vil være at statsråden
tar saken på alvor, reiser opp og snakker med finnmarkingene og
dem det gjelder, og setter seg ordentlig inn i saken. Vil statsråden gjøre
det, eller vil man fortsette å tvangssammenslå, på armlengdes avstand,
uten å ha vært der og snakket med dem det gjelder?
Statsråd Monica Mæland [10:14:30]: Jeg kan forsikre representanten
Karin Andersen om at jeg har satt meg inn i saken. Jeg var i Finnmark
for to uker siden, og jeg har hatt flere møter med de folkevalgte
fra Finnmark og Troms. Dette handler ikke om å ikke kunne en sak,
dette handler om å forholde seg til stortingsvedtak, og jeg tror det
er første gang jeg opplever at opposisjonen i Stortinget roper på
at regjeringen ikke skal gjøre det Stortinget har bestemt. Slik
kan vi ikke ha det. Vi må følge opp disse vedtakene, og det gjør
vi ved at Finnmark og Troms selv bestemmer hvordan de ønsker å ta
denne prosessen videre.
Presidenten: Karin
Andersen – til oppfølgingsspørsmål.
Karin Andersen (SV) [10:15:11]: Det er ikke mange dagene
siden vi fikk en hel bok sendt til Stortinget om vedtak som Stortinget
har gjort, og som regjeringen ikke har fulgt opp. Så der har regjeringen
litt å gå på – for å si det slik – ved å følge opp mange av de forslagene
som Stortinget har vedtatt, og som det somles med.
Men dette er en sak der statsråden
også i dag i Stortinget innrømmer at målet er å legge ned dette
nivået. Så inviterer man et folkevalgt nivå til å være med på noen
liksomvedtak på veien til å legge seg sjøl ned. Det er ingen god
invitasjon. Når det gjelder Finnmark spesielt, er situasjonen der
så spesiell at det ville ikke være noen skam å snu. Det er regjeringer
og partier som har endret standpunkt når de i møte med virkeligheten
ser at dette ikke skaper noe godt, at det tvert imot skaper flere
problemer, koster mer og ikke er en løsning som er god nok.
Ser ikke statsråden at vedtak i
noen tilfeller bør gjøres om fordi de i utgangspunktet verken var
hensiktsmessige eller gode?
Statsråd Monica Mæland [10:16:18]: Jeg oppfatter representanten
Karin Andersen som en svært erfaren politiker, og hvis hun først
i dag har oppdaget hva som er Fremskrittspartiets og Høyres primærstandpunkt,
blir jeg veldig forbauset. Dette er ikke «katta ut av sekken» –
dette er våre primærstandpunkter. De er veldig godt kjent, gjennom
både partiprogrammer og valg.
Så har jeg lyst å si: Alternativet
til ikke å fjerne det tredje forvaltningsnivået er å få større og
sterkere regioner som faktisk er i stand til å utføre de oppgavene
de skal. Finnmark er – som representanten Andersen sier – i en veldig spesiell
situasjon. De er i en situasjon hvor de sliter med frafall i skolen,
og hvor de roper på arbeidskraft og kompetanse. Det er det fylket
i landet som har færrest innbyggere. Da vil det styrke Finnmark
å bli større og sterkere. Derfor er det mitt mål å sørge for at
vedtaket som Stortinget har fattet, blir gjennomført, og aller helst
at Finnmark og Troms selv styrer gjennomføringen.
Presidenten: Vi
går videre til neste hovedspørsmål.
Trygve Slagsvold Vedum (Sp) [10:17:30]: Statsråd Mæland sier
at dette ikke er et regjeringsprosjekt.
Norge har fått en regionreform ingen
egentlig vil ha. Hvem synes egentlig det er klokt å tvangssammenslå
Østfold, Akershus og Buskerud til et nytt gigantfylke, Viken? Hvem
er det som brenner for at Finnmark og Troms skal tvangssammenslås,
der vi får en region som er større enn Irland, og som har enorme
avstander? Og det er ingen lokal begeistring i Finnmark i det hele
tatt.
Høyre og Fremskrittspartiet har
knapt vært villige til å forsvare reformen – godt representert her
ved Monica Mæland, som skylder på alle andre. Det er Høyre som har tvunget
det igjennom. Men det de har sagt, er at det er et kompromiss med
Kristelig Folkeparti og Venstre.
Hva var det Kristelig Folkeparti
sa i juni da dette ble tvangsvedtatt i Stortinget? Det er en løsning
ingen partier egentlig vil ha, sa Kristelig Folkeparti. Og representanten Hareide
var i Hallingdal i vinter og sa at mange har problemer med å se
at Viken er en optimal region. Det var ganske godt sagt. Så fikk
han oppfølgingsspørsmål, om han trodde Viken ville bli delt i to.
Ja, det trodde han, så nå måtte de jobbe ut fra det. Dette er Kristelig
Folkepartis standpunkt. De vil heller ikke ha Viken, og de tror
det blir delt i to.
I Finnmark er det opprør. Men Høyre-statsråd
Mæland har varslet at det skal brukes ytterligere tvang, og da skal regjeringen
sitte i Oslo og bestemme.
Hvorfor mener statsråd Mæland at
det er klokt at hun på vegne av regjeringen og Høyre skal sitte
i Oslo og tvangssammenslå to fylker som ikke vil det?
Statsråd Monica Mæland [10:19:15]: Det er en fascinerende
beskrivelse av en virkelighet jeg overhodet ikke kjenner meg igjen
i.
Jeg tror det er veldig klokt av
en statsråd, særlig som medlem av en mindretallsregjering, å forholde
seg til de vedtak Stortinget har fattet.
Jeg skjønner at Slagsvold Vedum
og mange andre er uenig i disse vedtakene, men det er altså sånn
at Stortinget senest før jul diskuterte om man skulle reversere
dette standpunktet. Det besluttet et flertall i denne sal ikke å
gjøre.
Så er det ikke slik at jeg har truet
Finnmark med at vi skal styre fra Oslo. Jeg har tvert imot på inn-
og utpust i alle samtaler jeg har hatt med representanter fra Troms
og Finnmark, og i alle intervjuer jeg har gitt, sagt at det er opp til
Finnmark å styre Finnmark. Jeg ønsker at de skal gjøre det. Jeg
har ikke noe ønske om å gjøre det fra et kontor i Oslo.
Representanten vet veldig godt at
lovens system er slik at hvis partene ikke blir enige, kan de anmode
departementet om å fatte vedtak. Det har Troms gjort. Da de gjorde det,
ba jeg partene om å la seg bistå av en meklingsperson. Jeg ønsket
altså ikke at vi skulle sitte i Oslo og styre utviklingen i Finnmark.
Partene lot seg bistå av en person som de stolte på, som de fikk
hjelp av til å utferdige en avtale, som partene altså anbefalte
overfor sine fylkesting. Jeg skjønner at Slagsvold Vedum er uenig
i vedtaket Stortinget har fattet, men det er altså gjort, og mitt
håp er at representanter fra Troms og Finnmark selv styrer utviklingen videre.
Hvis ikke er altså systemet slik at da kan vi fatte vedtak, og da
gjør vi selvsagt det.
Trygve Slagsvold Vedum (Sp) [10:20:51]: Det høres veldig
hult ut når statsråden, som er frontfiguren for dem som ønsker å
bruke tvang, sier at det er opp til Finnmark å styre Finnmark. Det
er jo nettopp Høyre med sine stortingsrepresentanter som har fratatt
Finnmark og andre fylker rundt omkring i landet muligheten til å
styre sitt eget fylke.
Såpass redelig bør en statsråd være
at hun forsvarer det standpunktet Høyre nå har tvunget igjennom
i Stortinget. Og hvorfor mener Monica Mæland og Høyre at det er
så klokt å lage nye, store regioner som ingen egentlig vil ha? Hva
blir bedre i Finnmark? Hvilke tjenester blir bedre? Hvordan blir
det bedre skoleresultater, som en løftet fram i stad, av å tvangssammenslå
Finnmark og Troms, når det ikke er noen lokal begeistring? Hva er
grunnen til at Høyre mener det er så klokt å tvinge finnmarkinger
til å gjøre noe de ikke ønsker?
Statsråd Monica Mæland [10:21:49]: Man kan gjerne synes det
er hult. Jeg har på en ryddig måte nå forsøkt å redegjøre for Høyres
primærstandpunkt og for det faktum at Stortinget har fattet vedtak
som jeg følger opp. Det lar seg ikke forklare på noen annen måte
enn jeg har forsøkt å gjøre her.
Så er det slik at når vårt primærstandpunkt
ikke lar seg gjennomføre fordi vi ikke har flertall i denne sal,
er jeg for større og sterkere regioner. Det trodde jeg faktisk Senterpartiet
også var den gangen de satt i regjering og hadde en kommunalminister
ved navn Åslaug Haga, som vel tegnet et regionkart med ni regioner.
Nå får vi faktisk elleve.
Det handler om både å følge opp
de oppgavene fylkene har i dag, og – ikke minst – om å få nye og
tyngre oppgaver. Da handler det om størrelse. Det handler om kapasitet.
Det handler om kompetanse. Det er ikke sånn at jo mindre en kommune
eller et fylke er, jo mer kompetente er de, og jo bedre tjenester
yter de. Tvert imot viser alle oversikter at i små kommuner, og
særlig i Nord-Norge, sliter man på nettopp disse områdene.
Presidenten: Det
åpnes for oppfølgingsspørsmål – først Trygve Slagsvold Vedum.
Trygve Slagsvold Vedum (Sp) [10:22:55]: Monica Mæland har
gjort det til sin favorittøvelse å skyve alle andre foran seg i
denne tvangsbruken. Og jeg skjønner for så vidt godt at statsråden
synes dette er ubehagelig. Hun sier hele tiden at det er Stortingets
vedtak.
Men hvis Høyre vil, blir det flertall
på et blunk for ikke å bruke denne tvangen. Det var knappest mulig
flertall før jul. Knut Arild Hareide, leder i Kristelig Folkeparti,
har allerede varslet at man ønsker å dele Viken i to. Kan Monica Mæland
si at dette er en godt gjennomarbeidet, klok reform, som har hatt
gode lokale prosesser, og som har skapt lokal begeistring, eller
har det blitt en prestisje bare å gjennomføre den, koste hva det
koste vil, på grunn av at den var en del av kommunereformen?
Hva er det beste argumentet Monica
Mæland har for å tvangssammenslå Finnmark når hun lar f.eks. Møre
og Romsdal stå som eget fylke?
Statsråd Monica Mæland [10:23:44]: Jeg kan gjenta og gjenta
at jeg forholder meg til de vedtak og forhandlinger som har skjedd
i Stortinget. Det skulle bare mangle. Alternativet, det kan jeg
også gjenta, til små fylker som mangler kompetanse og har problemer
med å skaffe arbeidsplasser, er å få større og sterkere regioner.
Det betyr at når Stortinget har
fattet dette vedtaket, beliter jeg meg, som vi sier på Vestlandet.
Det betyr at jeg ønsker at denne reformen skal bli mest mulig vellykket. Og
den blir aller mest vellykket hvis fylkene selv styrer prosessen,
og ikke ved at vi gjør det på et departementskontor i Oslo.
Presidenten: Heidi
Greni – til oppfølgingsspørsmål.
Heidi Greni (Sp) [10:24:31]: Regionreformen startet som en
invitasjon fra regjeringen til naboprat mellom fylkene, der de selv
skulle vurdere om sammenslåing var fornuftig. Konklusjonene etter
forhandlingene med nabofylkene ble i neste omgang brutalt overkjørt
av regjeringen, og det endte med tvangssammenslåing på tvers av
de fylkeskommunale vedtakene.
Et av vedtakene som er vanskeligst
å forstå for sentrale politikere, for innbyggere i fylket og ikke
minst for lokalpolitikere fra alle partier, er sammenslåingen av
fylkene Østfold, Akershus og Buskerud. Det er en konstruksjon som
bryter med alle forutsetninger regjeringen hadde for etablering
av funksjonelle regioner. Det blir ikke en felles bo- og arbeidsmarkedsregion.
Folketallet blir 1,2 millioner – mot lille Møre og Romsdal, som
blir mindre. Og midt i Viken ligger Oslo, som er en felles arbeidsmarkedsregion
med Akershus.
Samtidig velger regjeringen å organisere
fylkesmannsembetene på en annen måte. De sier selv at dette er uforståelig.
Kan statsråden forklare meg hvordan denne konstruksjonen kan være
fornuftig, og hvordan vil statsråden møte de sterke reaksjonene
som har kommet på etableringen av Viken som nytt fylke?
Statsråd Monica Mæland [10:25:50]: Jeg hører at representanten
er uenig i de vedtak som er gjort. Det kan vi godt spekulere i,
men jeg forholder meg til at de er gjort. De er gjort av forrige
storting, de er bekreftet av dette stortinget. Da er min jobb å
sørge for at denne regionreformen, disse fylkessammenslåingene,
blir så vellykket som mulig, og det blir de ved at fylkespolitikerne
selv styrer prosessen, enten det er på Østlandet, i Nord-Norge eller
på Vestlandet.
Presidenten: Geir
Adelsten Iversen – til oppfølgingsspørsmål.
Geir Adelsten Iversen (Sp) [10:26:27]: Jeg lurer på om statsråden
forstår bakgrunnen for det store, enorme engasjementet, frustrasjonen
og det opprøret som skjer i Finnmark. Det er forferdelig rart at
da statsråden kalte inn Troms og Finnmark til mekling, var det enklest
å møtes på Gardermoen.
Troms og Finnmark blir ikke et fylke,
det blir et kontinent. Det kommer til å bli store utfordringer på
grunn av avstander, kostnader og ikke minst det å tilby folk som
bor i det nye gigantfylket, gode tjenester.
Om statsråden tar Finnmark på alvor,
bør hun selvfølgelig lytte til det som folk i Finnmark mener. Vil
statsråden støtte å gjennomføre en folkeavstemning om sammenslåing
av Troms og Finnmark?
Statsråd Monica Mæland [10:27:20]: Det er ikke slik som representanten
beskriver, at jeg kalte partene inn til mekling. Partene ønsket
et møte for å diskutere situasjonen med meg. Invitasjonen fra begge
kom faktisk nokså samtidig. Vi hadde et møte hos meg, hvor Troms
anmodet om at departementet satte ned en fellesnemnd, og de redegjorde
for at de ikke kom videre i forhandlingene. Da ba jeg om at partene
lot seg bistå av en mekler. Det diskuterte vi. Defremmet forslag til hvem
mekleren skulle være, dehadde kontakt med mekleren
og bestemte tid og sted for gjennomføring av meklingsmøtet. Det
blandet jeg meg overhodet ikke opp i. Jeg var bare opptatt av at partene
selv tok styring i prosessen, ikke at jeg gjorde det.
Presidenten: Marit
Arnstad – til oppfølgingsspørsmål.
Marit Arnstad (Sp) [10:28:23]: Denne svarrunden har vært
en hel rekke av bortforklaringer fra statsråden. Det statsråden
har gjort i hvert eneste svar gjennom hele spørretimen, er å distansere
seg fra den tvangsreformen hun sjøl skal gjennomføre. Først skylder
hun på alle andre. Hun sier at det ikke er et regjeringsprosjekt.
Hun sier at vi må forholde oss til Stortinget. Det er heller ikke
hun som har invitert til megling, det er det partene sjøl som har
gjort. Og tror dere ikke hun også sier at vi må ha tvangsreformen
i Finnmark for å stanse frafallet i skoler i Finnmark – i en tid
da regjeringen har vedtatt en lærernorm som kommer til å tappe Finnmark
for lærerkrefter?
Når skal statsråden være kommunalminister
og faktisk stå opp og ta et ansvar for det hun nå har tenkt å gjennomføre?
Min bekymring er at hvis Mæland og staten har tenkt å møte finnmarkingene
på denne måten, kommer det til å bli en meget interessant øvelse.
Statsråden svarte ikke på Geir Adelsten
Iversens spørsmål: Er det aktuelt å gjennomføre en folkeavstemning,
slik at finnmarkingene sjøl får lov til å si hva de mener om tvangssammenslåing
av fylkene?
Statsråd Monica Mæland [10:29:30]: Jeg skjønner at Senterpartiet
har lyst til å drive med en annen virkelighetsbeskrivelse enn den
som er den faktiske.
På spørsmålet om folkeavstemning
er svaret på det rett og slett nei. Vi har et godt system i Norge
basert på stortingsvalg. Det ble gjennomført i september. Jeg skjønner at
Senterpartiet ikke er fornøyd med valgresultatet. Det er jeg.
Så er det sånn at Stortinget rett
før jul diskuterte om man skulle reversere dette vedtaket. Svaret
på det ble nei. Da er det min jobb som kommunalminister å gjennomføre de
vedtak Stortinget har fattet. Det akter jeg å gjøre.
Jeg har hatt en veldig god dialog
med partene i både Troms og Finnmark, og det var partene som ønsket
å la seg bistå av departementet. Jeg blandet meg ikke bort i det. Det
handler om å ta det folkevalgte nivået, fylkesnivået, på alvor.
Det handler om ikke å overstyre. Det handler ikke om å tvinge igjennom
løsninger som jeg mener jeg er bedre skikket til enn partene. Partene
er best skikket til å styre sin egen framtid, og det håper jeg de
vil gjøre.
Presidenten: Marit
Arnstad – til oppfølgingsspørsmål.
Marit Arnstad (Sp) [10:30:31]: Statsråden vil altså ikke
vurdere om finnmarkingene sjøl skal få lov til å ta stilling til
dette gjennom folkeavstemning. Hun skylder på at vi har hatt et
stortingsvalg, og at Stortinget vedtok reformen, med knappest mulig
flertall. Det er en reform som ingen egentlig vil ha. Heller ikke
Mælands eget parti ønsker den reformen. Allikevel ble den vedtatt
i Stortinget med knappest mulig flertall.
Det er en reform som partiet Høyre
ikke ønsker, og som statsråden nå har brukt seks–sju svar på å distansere
seg fra. Og så skal ikke regjeringen la finnmarkingene sjøl få lov
til å si hva de mener om reformen? Det er en slik motsetning, det
er en slik bortforklaring i det som statsråden her sier, at det
er helt bemerkelsesverdig.
Men la meg få lov til å stille et
annet spørsmål, da. Hvis det nå er så gjennomtenkt og viktig og
Stortinget har vedtatt det, hvorfor er det fornuftig at Rogaland,
som har en femtedel av arealet til Finnmark, får lov til å stå alene, mens
Finnmark skal bli tvangssammenslått?
Statsråd Monica Mæland [10:31:39]: Det bemerkelsesverdige
her er jo at Senterpartiet ikke har noen tillit til et stortingsvalg,
ikke har noen tillit til demokratisk folkevalgte representanter
på fylkesnivå. Det er fylkeslederne i Troms og Finnmark som har
framforhandlet denne avtalen, og som har latt seg bistå av en meklingsperson.
Det er en mistillit til hele vårt politiske system som jeg knapt
har sett maken til.
Når det gjelder vurderingen som
er gjort av Rogaland, er det en vurdering som er gjort av dem som
forhandlet i denne salen, men det kan jo være et tips å se på innbyggertallet
i Rogaland. Rogaland har over 400 000 innbyggere – veldig mange
flere enn det Troms og Finnmark har til sammen.
Presidenten: Vi
går videre til neste hovedspørsmål.
Freddy André Øvstegård (SV) [10:32:34]: I morgen er det 8.
mars – derfor vil jeg stille likestillingsministeren et spørsmål.
Samfunnsdebattanten og poeten Sumaya
Jirde Ali har den siste tiden blitt utsatt for en grov kvinnehatende
og rasistisk hetskampanje ledet an fra det ytre høyres såkalte nettavis,
Resett. Truslene, trakasseringen og skjellsordene har gått så langt
at Sumaya har måttet trekke seg fra bl.a. 8. mars-markeringen i
Bergen i morgen. Hun har blitt kalt et tragisk eksemplar av et menneske,
et ufyselig vesen som burde sendes hjem til Somalia, og en har kommentert:
Slå ring om henne, søl bensin og tenn faklene. Dette er et angrep
på demokratiet og ytringsfriheten. Det rammer spesielt unge minoritetskvinner.
Mange har svart på hetskampanjen
mot Sumaya med vår egen kampanje til støtte for henne. Først etter
flere dagers øredøvende stillhet og etter press fra media kom omsider
Erna Solberg på banen og fordømte hatytringene mot Sumaya. Men å
vise sin støtte og gi synlighet til kampen for ytringsfrihet, kvinners
likestilling og bekjempelse av sosial kontroll ved å gå i 8. mars-toget,
som Sumaya har blitt hetset vekk fra, ser det imidlertid ikke ut
til at hun akter å gjøre.
Bortsett fra statsministerens sene
respons har det virket som om det er lite politisk engasjement fra
høyresiden rundt denne alvorlige og viktige saken. Likestillingsministeren,
som er tildelt et stort konstitusjonelt politisk ansvar for å bekjempe
diskriminering og fremme likestilling, har så langt vært både taus
og usynlig.
Jeg vil spørre statsråden om hvor
hun har vært den siste uken, om hvorfor ikke landets likestillingsminister
har tatt Sumaya i forsvar når så mange andre har blitt med på «jeg støtter
Sumaya»-kampanjen, og om statsråden denne gangen akter å gå i tog
for Sumaya og hennes søstre som ble presset vekk fra å delta på
bl.a. morgendagens markering.
Statsråd Linda C. Hofstad Helleland [10:34:37]: Jeg setter
veldig stor pris på å få det spørsmålet fra representanten Øvstegård.
Jeg er veldig bekymret for debattklimaet som vi nå opplever. Jeg
er bekymret for omfanget av hatefulle ytringer på bakgrunn av etnisitet,
religion og livssyn. Sumaya er en av dem som rammes veldig hardt, og
som trues til – i hvert fall midlertidig – taushet. Det viser at
vi ikke har et samfunn som har plass til alle. Selv om ytringsfriheten
står veldig sentralt i vårt samfunn og ytringsfriheten vår er umistelig,
ser vi nå at demokratiet snevres inn steg for steg. Ikke minst ser
vi også det mot politikerne.
Jeg ble veldig lei meg og veldig
sint da jeg så det som Sumaya blir utsatt for. Derfor tok jeg kontakt
med Sumaya. Jeg sendte henne en henvendelse hvor jeg beklaget det
hun opplever, og der jeg inviterte henne til en samtale når hun
føler seg klar for det. Jeg opplever henne som en veldig sterk representant
som tør å stå opp for sine meninger. Jeg ønsker å høre fra en som
opplever det selv: Hva er de viktigste tiltakene vi bør ta initiativ
til i kampen mot hatefulle ytringer?
Regjeringen har også presentert
en strategi mot hatefulle ytringer og en handlingsplan som er viktig
å følge opp. Jeg er glad for at statsministeren så tydelig gikk
ut og stemplet hva dette er for noe. Jeg kommer i videre dialog med
Sumaya og andre til å kjempe mot det som de nå opplever, og videre
også kjempe kampen mot hatefulle ytringer.
Freddy André Øvstegård (SV) [10:36:43]: Det er vel og bra
med strategier, men da ingen i regjeringen gikk i 8. mars-toget
i 2017, sa nåværende statsråd Hofstad Helleland, og jeg siterer:
«Jeg har aldri vært spesielt opptatt
av å gå i tog. Jeg meldte meg heller inn i Høyre for å påvirke kvinners muligheter
og situasjon.»
Da er det interessant å se hva likestillingsministeren gjør
politisk. Den 23. mai i fjor vedtok Stortinget at regjeringen skal
nedsette et utvalg som ser på hvilke likestillingsutfordringer barn
møter. Statsråden uttaler i januar i år i et brev at de vil komme
tilbake til Stortinget med informasjon om oppfølging av det vedtaket.
Det er snart gått et år siden det vedtaket ble gjort. I mellomtiden
har vi fått vite av Barneombudet at mens voksne kvinner som opplever
voldtekt, får tilbud om voldtektsmottak, har ikke barn det samme
tilbudet. Det har de ikke, det er diskriminering.
Hvor lenge skal norske barn og ungdommer
vente før likestillingsministeren får satt ned et slikt utvalg,
og – enda viktigere – når kan vi forvente å se konkrete forslag
som vil styrke likestillingen blant barn og ungdom?
Statsråd Linda C. Hofstad Helleland [10:37:47]: Jeg har vel
snart vært likestillingsminister i seks uker. Det har vært veldig
spennende. Ikke minst er et av de områdene som jeg har prioritert
å gå inn i, nettopp ungdoms utfordringer i dag. Derfor skal vi nå
sette ned et eget utvalg som skal se på ungdomskulturen, på hvordan
også ungdom og barn blir påvirket av den digitale verdenen og plattformene
som de nå er på, men ikke minst gi oss mer kunnskap om kjønnsrollemønster
og likestillingsutfordringer som ungdom opplever, både i utdanning
og i arbeid.
Vi skal sette ned et eget ungdomsutvalg.
Den 8. mars inviterer jeg bloggere og influensere til et møte om
den negative påvirkningen jeg mener mange har på likestillingsperspektivet
når det gjelder barn og unge.
Presidenten: Det
åpnes for oppfølgingsspørsmål – først Freddy André Øvstegård.
Freddy André Øvstegård (SV) [10:38:57]: Jeg spurte om et
annet konkret vedtak – men det er greit.
I fjor sommer vedtok Stortinget
at regjeringen skulle utrede et lavterskeltilbud for håndhevelse
av forbudet mot seksuell trakassering. Statsråden uttaler i et brev
i år at departementet vil komme tilbake til Stortinget med informasjon
om oppfølging av også det anmodningsvedtaket. Månedene går. I mellomtiden
har modige kvinner fortalt og varslet om krenkelser og trakassering.
Statistisk sentralbyrå leverte nylig en ny likestillingsrapport
som viser at seksuell trakassering er utbredt, at kvinner utsettes
i større grad enn sine mannlige kollegaer, og at hele 10 pst. av kvinner
månedlig eller oftere har blitt utsatt for uønsket seksuell oppmerksomhet.
Hvor lang tid mener statsråden hun
trenger på å utrede behovet for et lavterskeltilbud og en utvidelse
av Diskrimineringsnemndas håndhevelsesmyndighet på dette området,
et spørsmål som ble utredet allerede i 2012, av Skjeie-utvalget?
Statsråd Linda C. Hofstad Helleland [10:39:57]: Jeg går i
disse dager i gang med en utredning av lavterskeltilbudet. Det er
fordi vi har to hensyn vi skal ivareta, både den som varsler, og
den det blir varslet mot. Hvis Stortinget skal få seg forelagt et
forslag om hvordan vi kan styrke ikke bare informasjons- og veiledningsdelen av
dette arbeidet – som Likestillingsombudet i dag mottar veldig mange
henvendelser om – men også denne nemnda i håndteringen av disse
sakene, som er veldig kompliserte, må vi først utrede.
Jeg håper å komme tilbake med et
forslag til Stortinget så snart det lar seg gjøre, etter at vi har
utredet hvordan dette skal kunne fungere på best mulig måte.
Presidenten: Freddy
André Øvstegård – til oppfølgingsspørsmål.
Freddy André Øvstegård (SV) [10:41:03]: Vi venter spent på
det.
Som nevnt er det 8. mars i morgen.
Da har det gått 253 dager siden regjeringen ble bedt om å bevare
og styrke aktivitets- og redegjørelsesplikten. I mellomtiden har
regjeringen svekket redegjørelsesplikten ved at ca. 90 pst. av virksomhetene
er blitt unntatt. I tillegg ser vi at de anmodningsvedtakene som
Stortinget har gjort, fremdeles henger i løse luften og bortforklares
med at vi venter på utredninger.
Det er derfor fristende å minne
statsråd Hofstad Helleland på hva hun sa om daværende statsråd Audun
Lysbakken i 2010, og jeg siterer:
«Lysbakken skriver seg inn i rekken
av en håndfull rødgrønne barneministre de siste fem årene som utreder,
evaluerer og setter ned utvalg.»
Han kunne i stedet ha «lagt fram
saker til Stortinget». Men han har kanskje «møtt veggen».
Mitt spørsmål blir da: Hvor raskt
vil statsråden sørge for at Stortingets vedtak blir gjennomført
og fører til handling som gir barn, kvinner og menn en mer likestilt
og trygg hverdag – eller har statsråden kanskje møtt veggen?
Statsråd Linda C. Hofstad Helleland [10:42:09]: Utfordringen
i denne saken er at Stortinget har vinglet litt. Først gjorde familie-
og kulturkomiteen et vedtak om å fjerne redegjørelsesplikten. Så
gjorde finanskomiteen et helt annet vedtak før jul. Og så har vi
et anmodningsvedtak som jeg følger opp, hvor jeg skal komme tilbake
med en aktivitets- og redegjørelsesplikt som sørger for at vi ivaretar
at bedriftene ikke får økt byråkrati knyttet til dette, men som
også ivaretar likestillingsarbeidet rundt omkring på de ulike arbeidsplassene
på en god måte.
Vi er i gang med arbeidet, og vi
vil etter et grundig arbeid legge frem et forslag for Stortinget
hvor vi skal ivareta de to hensynene på en god måte (presidenten
klubber) – hensynet til likestilling (presidenten avbryter), men
også til småbedriftenes …
Presidenten: Tiden
er ute.
Kari Henriksen – til oppfølgingsspørsmål.
Kari Henriksen (A) [10:43:27]: Vi har hørt at ting tar tid.
Nå har regjeringa sittet i snart fem år, så Arbeiderpartiet har
levert inn et forslag som går på sosial kontroll og æresvold. Vi
har sett at kvinner blir kneblet i den offentlige debatten, og de
trues på livet – det er nevnt personer fra representanten Øvstegård
angående dette – og lokalt har vi en homofil mann som ikke får lov
til å synge i kor fordi han er homofil. Høyre og regjeringa har
vært forholdsvis tause om den sosiale kontrollen, som lever i beste
velgående i det norske samfunnet i dag. Regjeringa har nå hatt ansvaret
for dette feltet i snart fem år, og vi venter fremdeles på tiltak.
Men denne saken er viktig, det understreker jo også statsråden i
sitt svar. Derfor regner jeg med – og jeg tar for gitt – at dette
er et tema som har opptatt statsråden når hun nå har fått ansvar
for likestillingsfeltet. Jeg vil be henne dele med Stortinget tre
viktige tiltak som hun vil jobbe for å få satt i verk eller starte
prosesser på.
Statsråd Linda C. Hofstad Helleland [10:44:34]: Dette er
noe som ikke bare regjeringen er veldig opptatt av, men som også
Stortinget er veldig opptatt av, og derfor ligger det nå også flere
forslag i Stortinget. Vi følger opp vår handlingsplan knyttet til
hatytringer – det handler ikke minst om mer kunnskap og dialog med
dem som føler seg berørt – og vi følger også opp handlingsplanen
mot negativ sosial kontroll, mot tvangsekteskap, og arbeidet mot
kjønnslemlestelse skal forsterkes. Først og fremst er det viktig
for oss å styrke rettsvernet for dem som utsettes for tvang og negativ
sosial kontroll.
Jeg ser veldig frem til 8. mars.
Da har statsministeren og inkluderingsministeren – sammen med meg
– invitert til et frokostmøte i statsministerboligen, hvor vi har
invitert veldig mange kvinner fra minoritetsmiljøet som skal fortelle
hvordan de opplever dette, og hva vi kan gjøre for å bedre deres
situasjon.
Presidenten: Geir
Jørgen Bekkevold – til oppfølgingsspørsmål.
Geir Jørgen Bekkevold (KrF) [10:45:57]: Jeg var glad da jeg
så at statsministeren var ute og forsvarte Sumaya tidligere denne
uken mot det hun kalte «nett-troll på ytterste høyre». Dessverre
er det ikke bare nettrollene som utgjør en trussel mot kvinners
likestilte rett til å bidra i det offentlige rom. Det gjør redaksjoner
som ikke er bevisst på hvilke stemmer de gir plass til i sine spalter,
det gjør lyttere, lesere og seere som mer eller mindre bevisst tillegger
menns bidrag større troverdighet eller autoritet, og det gjør vi
som lovgivere dersom vi ikke tar vårt ansvar på alvor.
Fordi den offentlige debatten i
økende grad foregår på sosiale medier, er netthets likevel en av
de alvorligste truslene mot et inkluderende og likestilt ordskifte.
Jeg vil derfor spørre statsråden hvordan hun tenker at politikken
kan hindre at kvinner tvinges til taushet, for å bruke statsministerens
ord, slik Sumaya og flere med henne allerede har blitt.
Statsråd Linda C. Hofstad Helleland [10:46:54]: Sjikanerende
og diskriminerende utsagn hører ikke hjemme verken i politikken
eller andre steder, og det er med stor bekymring jeg ser på denne
utviklingen og hvordan det snevrer inn den offentlige debatten vi
har. Jeg tror nemlig politikken kan bidra med noe viktig i selvstendiggjøringen
av kvinner, det å skape forståelse for at deres stemme er viktig,
at de skal bli hørt, og at i Norge har de en rett til å bli hørt.
Vi har ytringsfriheten. Man kan si hva man vil, man kan være så
uenig som man bare vil, men man skal bli hørt. Det er også viktig
at vi sørger for å spre kunnskap om dette, ikke minst at vi involverer
flere i den offentlige debatten. Det tror jeg er viktig for alle
partier også fremover, at vi i større grad klarer å involvere flere enn
de få som står veldig alene, og som blir utsatt for et slikt press
som de blir nå.
Presidenten: Vi
går til neste hovedspørsmål.
Geir Jørgen Bekkevold (KrF) [10:48:27]: Det er fint om barne-
og likestillingsministeren blir stående.
I morgen er det den store kvinnedagen,
og tradisjonen tro kommer også debatten om hvorvidt vi trenger denne dagen
her i et av verdens mest likestilte land. Jeg tenker at på kvinnedagen
bør vi løfte blikket. Kvinnedagen må handle om at jenter og kvinner
er mer utsatt for klimaendringer, mer utsatt for vold og overgrep
som sivilbefolkning i krigsherjede områder, mer utsatt for fattigdom
og mer utsatt i møte med alvorlig sykdom. Samtidig som vi har dette
globale perspektivet, må kvinnedagen også handle om reell likestilling
på hjemmebane. Det er f.eks. fortsatt ikke slik at kvinner og menn
tjener det samme for den samme jobben. Lik lønn for likt arbeid
er et grunnleggende likestillingsprinsipp. Selv små barn forstår
at det eneste rettferdige er at to personer som gjør den samme jobben, må
få den samme lønnen.
Derfor mener vi i Kristelig Folkeparti
at det er inspirerende når Island tok tak i denne urettferdigheten
og i år innførte, som verdens første land, en likelønnslov som påbyr
alle bedrifter med over 25 ansatte å rapportere om likelønnssituasjonen,
og der hvor menn tjener mer enn kvinner for samme svette spilt,
ilegges det bøter. Sammen med en sertifiseringsordning vil Island
på den måten lukke lønnsgapet mellom menn og kvinner, som ligger
på om lag 16 pst., innen 2022.
Her på berget har vi lovfestet prinsippet
om likelønn, men for bare noen måneder siden kom SSB med ferske
tall som viser at det fortsatt er et stykke mellom likestillingslovens
ideal og livets realiteter, og dette viser at det trengs noen tydelige
grep for å lukke lønnsgapet.
Derfor vil jeg spørre statsråden
på denne dagen før kvinnedagen: Hvilke konkrete tiltak mener hun
er viktig for at vi skal få lukket dette urettferdige lønnsgapet
mellom menn og kvinner?
Statsråd Linda C. Hofstad Helleland [10:50:32]: Det er mange
ting vi må gjøre, og jeg er veldig glad for at Kristelig Folkeparti
er så opptatt av den problemstillingen. Det viktigste vi gjør, handler
jo om å motivere til andre utdanningsvalg enn det vi ser. Vi har
et veldig kjønnsdelt arbeidsmarked i Norge, og skal vi klare å gjøre
noen endringer der, handler det også om å motivere guttene, men
også jentene, til å ta andre typer utdanningsvalg, f.eks. ved de
programmene som nå er etablert: Menn i helse og Jenter og teknologi.
Ja, det er viktig, fordi vi må motivere allerede i barnehagen, slik
at det ikke bare er jenter som skal bli sykepleier, og at det bare
er gutter som skal bli sjef. Der har regjeringen ambisjoner – vi
har også ambisjoner når det handler om å fortsette arbeidet for
å redusere ufrivillig deltid. Tallene der har gått ned fra 2013 til
nå, og det er veldig gledelig, for det handler også om inntekter.
Så handler det om at vi må få flere kvinner inn i ledelse. Vi må
ha flere kvinner inn i styrene, men det forslaget som nå er fremmet
på Island, synes jeg er å gå veldig langt. Jeg tror at vi fortsatt
skal prøve med andre virkemidler.
Geir Jørgen Bekkevold (KrF) [10:52:18]: Takk for svaret.
Et av de konkrete verktøyene vi
har i kampen for likestilling i arbeidslivet, er redegjørelsesplikten,
som ifølge likestillingsloven handler om at arbeidsgivere skal redegjøre
for bedriftenes tilstand når det gjelder kjønnslikestilling.
Da vi behandlet likestillingsloven
i fjor, fikk vi noen tilbakemeldinger som gikk på at denne redegjørelsesplikten utgjorde
unødvendig byråkrati for bedrifter, uten tilstrekkelig konkret innhold
eller effekt. Så har redegjørelsesplikten vært igjennom farefullt
farvann de siste årene, men ser ut til å være på vei ut i trygt
lende igjen. På den bakgrunn og med et øye til Island vil jeg derfor
spørre statsråden om hun vil vurdere å innlemme et ledd i den gjenoppståtte
redegjørelsesplikten, som helt konkret går på bedriftenes likelønnssituasjon.
Statsråd Linda C. Hofstad Helleland [10:53:08]: Slik som
jeg svarte tidligere på et spørsmål her i dag, er vi nå i gang med
å gå igjennom lovverket, slik at vi kan følge opp anmodningsvedtaket
fra Stortinget og legge frem en sak om redegjørelsesplikten. Der
er vi opptatt av at små og mellomstore bedrifter ikke skal pålegges
altfor mye byråkrati, men samtidig klare å ivareta likestillingsperspektivet.
Jeg vil komme tilbake til det innspillet representanten Bekkevold
har, etter at regjeringen har behandlet saken.
Presidenten: Det
åpnes for oppfølgingsspørsmål – først Olaug V. Bollestad.
Olaug V. Bollestad (KrF) [10:54:11]: På NRK i dag var det
oppmerksomhet på at det er få kvinnelige toppledere i forhold til
mannlige toppledere i norsk arbeidsliv. Innenfor olje- og gassbransjen
og rederisektoren er det sånn at en kvinnelig toppleder tjener 81,6
pst. av den lønningen som mannlige toppledere i samme yrke får.
Så mitt spørsmål til statsråden er: Hva tenker hun om at kvinner
får 81,6 pst. av lønnspotten, mens menn får 100? Og hva vil hun
direkte gjøre for å utjevne dette lønnsgapet? For ingen av oss kan
si at vi synes dette er rettferdig når man gjør samme jobben.
Statsråd Linda C. Hofstad Helleland [10:54:59]: Som jeg svarte
også representanten Bekkevold, tror jeg at vi må gjøre mange ting
i utdanningsløpet, men også jobbe med holdninger og motivere til
et mindre kjønnssegregert arbeidsliv enn det vi har nå. Så må vi
også stimulere til at flere kvinner blir både mellomledere og toppledere.
Jeg var på et arrangement i går,
og Berit Svendsen, konserndirektør i Telenor, ble kåret til årets
styrelederkvinne. Det som ble diskutert der, var at nå har Stortinget
og politikerne våre gjort nok med lovverket, nå må næringslivet og
arbeidslivet komme etter. Jeg håper at vi også ser en endring ikke
minst når det gjelder en likelønnssituasjon.
Presidenten: Olaug
V. Bollestad – til oppfølgingsspørsmål.
Olaug V. Bollestad (KrF) [10:56:03]: Jeg skjønner at vi er
ganske enige om at vi vil ha flere kvinnelige ledere, og jeg vil
ikke bare ha kvinnelige mellomledere, jeg vil også ha kvinnelige
toppledere. Innenfor helse har det blitt en annen kjønnsdeling.
Det er mange kvinner som jobber der, det har blitt mange flere kvinnelige
leger. Men det er nå engang sånn at det er kvinner, selv om vi har
kommet langt på mange områder, som fortsatt føder barn. Vi vet også
at det er kvinner som i tillegg tar den største omsorgsbyrden hjemme,
og vi vet at kvinnene som tar omsorgsbyrden hjemme, er de som verken
får være med på lønnshopp eller karrierehopp, fordi en ser at de
kan være ute i permisjonsordninger for å ivareta barn. Det er et
paradoks opp mot dagens fødselstall, tenker jeg.
Mitt spørsmål til statsråden er:
Når statsråden sier at det er mange andre ting som må gjøres, er
det ting som må gjøres for at kvinner som tar et omsorgsansvar,
som er de som føder barn og har barselansvar, også kan delta i arbeidslivet
og bli toppledere uten at det er et lønnsgap der, selv om man tar
et samfunnsansvar med å få barn?
Statsråd Linda C. Hofstad Helleland [10:57:15]: Jeg gleder
meg til regjeringen skal legge frem en historisk foreldrepermisjonsordning,
som vil si en tredeling nettopp for å ivareta hensynet til likestillingen
i familien. Vi vet at når far er hjemme, det viser forskning, tar
han mer ansvar for barnet og hjemmet, og mor går raskere tilbake til
arbeidslivet og kan satse mer på sin yrkeskarriere. Jeg ser veldig
frem til den tredelingen. Det tror jeg vil ha veldig mye å si for
likestilling både i hjemmet og i arbeidslivet.
Så er det sånn at lønnsdiskriminering
er forbudt. Vi er nødt til å jobbe mot arbeidsgivere for at noen
arbeidsgivere ikke fortsatt skal være bremseklosser i arbeidslivet.
Jeg mener fortsatt at det er noen bransjer hvor man har en lang vei
å gå, og der håper jeg på et samarbeid med arbeidsgiverorganisasjonene.
Noen bransjer er veldig bra, men noen henger igjen.
Vi må ha flere fedre som går hjem
og henter i barnehagen, som tar ut hele fedrekvoten og også sin
del av fellespermisjonen, så den ikke bare tilhører mamma.
Presidenten: Vi
går videre til neste hovedspørsmål.
Per Espen Stoknes (MDG) [10:58:39]: Mitt spørsmål går til
statsråd Dale.
Sammenlignet med de øvrige nordiske
landene ligger Norge på bunnen av statistikken når det gjelder andelen økologisk
dyrket bruksareal. Den blå-blå regjeringen forlot i tillegg i fjor
Stortingets tidligere fastsatte mål om at 15 pst. av matproduksjonen
i Norge skal komme fra økologisk jordbruk. Samtidig er det grunn
til å tro at etterspørselen etter økologisk mat fortsatt vil øke
i Norge. Etterspørselen økte med 14 pst. i første halvdel av 2017
i henhold til en rapport fra Landbruksdirektoratet. Etterspørselen
er ofte større enn norsk produksjon og krever altså økt import.
Mens Norges mål er svekket, peker pilene i helt motsatt retning
i landene rundt oss. Sverige og Danmark satser aktivt på å støtte
økobønder. Danmark har et mål om å doble økologisk areal opp til
15 pst. allerede innen 2020. I Sverige er målet 30 pst. økologisk
areal innen 2030. Det blir stadig mer åpenbart at regjeringens manglende
støtte til norsk økolandbruk vil føre til handelslekkasje, økt import
av økologiske varer og tap av distriktsarbeidsplasser og verdiskaping,
fordi norske produsenter ikke får de samme gode betingelsene som
økobønder i vårt naboland, og derfor taper i konkurransen med dette
markedet.
Vil statsråden legge fram en strategi
som retter opp denne ubalansen mellom støtten til norske, svenske
og danske økobønder?
Statsråd Jon Georg Dale [11:00:27]: Eg trur eg skal starte
med å oppfordre representanten om å lese jordbruksoppgjeret frå
dei siste åra. Dersom vi over jordbruksavtalen skal utjamne ubalansen
mellom Noreg og f.eks. Danmark når det gjeld stimulans til økoproduksjon, vil
overføringane definitivt ikkje gå opp. Det er trass alt slik at
på toppen av ganske høge overføringar til jordbruket for å stimulere
til produksjon over heile landet i alle produksjonar, opplever dei
økologiske produsentane i mange tilfelle ytterlegare stimulans utover
det den konvensjonelle produksjonen opplever. Likevel har det vore mismatch
mellom det som vert produsert i Noreg og det som vert konsumert
i Noreg – men i den forstand at den økologiske produksjonen aldri
har hange saman med det som faktisk vert etterspurt i marknaden,
og det er den fornuftige tilnærminga til dette. For norske bønder
skal ha moglegheit til å produsere økologisk, og norske bønder kjem
til å utnytte den moglegheita så sant ein produserer dei varene
som vert konsumerte. Men i mange år har vi hatt ein overproduksjon
på f.eks. kjøtt – økologisk produsert, konvensjonelt omsett fordi
det ikkje var etterspørsel etter det.
I mjølkesektoren har det vore dels
det same. Eit område der vi har hatt vekst, er frukt og grønt, og
det forklarer også kvifor ein del av dei tala som kjem frå Landbruksdirektoratet,
viser det dei gjer. Det er nettopp fordi vi for frukt og grønt har
større importbehov enn vi har for mange andre produksjonar, og det
heng bl.a. saman med dei klimatiske forholda våre. Så vi kjem til
å ha ein økologisk produksjon i Noreg, vi skal fortsetje å stimulere
til den, men han bør henge saman med det som faktisk er etterspurt
i marknaden, slik at ein ikkje brukar landareal til å produsere
mat som ikkje vert etterspurd av brukarane. Då bør vi heller produsere
meir effektivt.
Per Espen Stoknes (MDG) [11:02:23]: Stortinget har vedtatt
at regjeringen skal legge fram en strategi for økolandbruket, og
det bør da bli en strategi med høye ambisjoner og konkrete tiltak
for å treffe markedet, som statsråd Dale nevner. Vi trenger offentlige
innkjøpere som sikrer forutsigbar etterspørsel. Vi trenger mer forskning
på hvordan økolandbruket kan bli en best mulig spydspiss for miljøet
og et dyrevennlig landbruk. Vi trenger bedre økonomiske rammer i
jordbruksoppgjøret. Kort sagt: Dette blir en viktig strategi.
Mitt neste spørsmål blir da: Vil
statsråden legge denne strategien fram som en egen sak, slik at
vi også kan få en skikkelig behandling av den i Stortinget?
Statsråd Jon Georg Dale [11:03:04]: Svaret på det er ja.
Det har Stortinget bestilt, og det vil Stortinget få levert. Men
det er grunn til å setje spørsmålsteikn ved kor samanhengande politikken
til Miljøpartiet Dei Grøne er på dette området. For vi kan f.eks.
stimulere til økologisk produksjon av storfekjøt – det er sikkert
fullt mogleg, og det er sikkert mogleg å få respons på det også
– men då vil Miljøpartiet Dei Grøne på den andre sida leggje avgift
på den same produksjonen. Så det er greitt at alt heng saman, og
at ein har ein gjennomtenkt politikk på desse områda i staden for
berre å drive symbolpolitikk.
Eg meiner det aller viktigaste i
økodebatten er å flytte han vekk frå spørsmålet om prosentmål for
omsetning eller kjøp og lage ein produksjon som heng saman med etterspørselen
i marknaden, slik at forbrukarane i Noreg opplever at dei kan kjøpe
den vara dei vil ha. Det er den viktigaste føresetnaden for å lykkast
i den økologiske produksjonen. Det kjem eg til å ta opp i den økostrategien
som vi skal leggje fram.
Presidenten: Det
åpnes for oppfølgingsspørsmål – Per Espen Stoknes.
Per Espen Stoknes (MDG) [11:04:03]: Jeg er glad Dale anerkjenner
at etterspørselen etter økologiske produkter er sterkt økende i
Norge. Sveits er et svært interessant land å lære av i så måte.
De har verdens høyeste per-capita-konsum av økologisk mat, med hele
31 pst. av arealet i økologisk produksjon i 2015.
Mitt siste spørsmål er: Vil statsråden
sørge for at strategien innhenter grundig kunnskap fra de sveitsiske
erfaringene – et annet fjelland med uhyre variert topografi og jordsmonn
– for å se nærmere på hva som kan overføres til norske forhold?
Statsråd Jon Georg Dale [11:04:38]: Eg lèt meg alltid inspirere
av ting andre land gjer rett. Eg er usikker på om Sveits er den
einaste plassen ein treng å gå etter det. Sveits har eit landareal
som er omtrent like stort som Trøndelag. Det er lettare å halde
kulturlandskapet oppe der. Det ligg plassert midt i Sentral-Europa
og har ein betydeleg større marknad rundt seg. Men det går sikkert
an også å sjå til kva erfaringar dei har gjort. Til sjuande og sist
handlar dette om at vi i dag har hatt vesentleg høgare økologisk
produksjon av mange varer enn vi har hatt i omsetning. Ein ubalanse
mellom produksjon og omsetning er ikkje godt for nokon. Difor må
vi ha ein økologisk produksjon som heng saman med etterspørselen
i marknaden.
Presidenten: Vi
går videre til neste hovedspørsmål.
Anette Trettebergstuen (A) [11:05:38]: Mitt spørsmål går
til barne- og likestillingsministeren:
Det er 8. mars i morgen, en dag
for å markere likestillingsutfordringene vi har i Norge, og de er
mange, til tross for at vi sammenliknet med de fleste land har kommet
veldig langt. En av ordningene som har vært helt avgjørende for
likestillingen, det at kvinner og menn kan kombinere familieliv
med arbeidsliv, er bl.a. foreldrepermisjonsordningen – med en stor
pappakvote, som gjør at mor kan gå ut i arbeid igjen, og at far
slipper til på hjemmebane og tar sin del av stell av barn, hus og
hjem. Det er først og fremst bra for barnet, det er bra for far
og barnets tilknytning, og det er bra for likestillingen hjemme
og for likestillingen i samfunnet generelt. For vi vet at når kvinner
får barn, skjer det noe med karriereutviklingen og likestillingen
i arbeidslivet og i familielivet. Heldigvis har regjeringen lyttet
til Venstre, som, i likhet med Arbeiderpartiet mener at en stor del
av foreldrepermisjonen skal være en pappakvote som forbeholdes far.
Likevel har mange tusen fedre ikke
rett til en eneste dag med pappapermisjon, fordi mødrene ikke har
opptjente rettigheter før fødsel og ikke mulighet til å gå ut i
aktivitet etter fødsel. I disse tilfellene mister far alt og får
ikke mulighet til å være hjemme og knytte tette bånd med barnet sitt.
Det er urettferdig og er en helt åpenbar likestillingsutfordring
i Norge i dag. Det mener også EU, som har bedt Norge om å endre
ordningen, slik at alle pappaer får pappaperm.
Hva vil statsråden gjøre for å rette
opp i dette, slik at alle fedre får muligheten til å få pappapermisjon?
Statsråd Linda C. Hofstad Helleland [11:07:37]: Jeg er veldig
glad for at Arbeiderpartiet har uttrykt en så klar støtte til forslaget
om tredeling, og jeg gleder meg til at regjeringen snart skal legge
det fram, at mor og far skal få hver sin likedel. Men vi har også
en tredjedel til fri fordeling, som jeg håper mange fedre kommer
til å ta ut, og at ikke dette fortsatt blir mors del.
Det er riktig, som representanten
Trettebergstuen er inne på, at vi har fått spørsmål fra ESA. I dag
foreligger det ingen plikt til å betale foreldrepermisjon. Likevel
mener ESA at det kan være diskriminerende i forhold til likestilling.
Jeg mener det skal være opp til nasjonale myndigheter hvilke vilkår
som oppfylles for rett til utbetaling av foreldrepenger. Vi har
en av Europas mest rause og mest likestilte foreldrepermisjonsordninger,
og jeg mener ikke at aktivitetskravet til mor er i strid med EUs
likestillingsdirektiv. Jeg mener det skal være opp til oss som nasjonal myndighet
selv å avgjøre hvordan vi best skal innrette utbetalingene av foreldrepenger,
og derfor har Norge sendt et brev til ESA der vi mener dette ikke
er riktig.
Så er det slik at når man fjerner
aktivitetskravet, vil det kunne ha negativ likestillingseffekt på
yrkesaktivitet. Vi har ikke forankret i Jeløya-plattformen at vi
kommer til å gjøre noe med aktivitetsplikten, foreløpig. (Presidenten klubber.)
Det er også et budsjettspørsmål siden det koster om lag bare 800
mill. kr.
Presidenten: Tiden
er ute.
Anette Trettebergstuen (A) [11:09:48]: Jeg er glad for at
statsråden gleder seg til å legge fram sak om tredelt permisjon,
for vi vet at statsråden tidligere var imot hele fedrekvoten, men
har snudd. Det er gledelig. Men også i dette spørsmålet som vi nå
diskuterer, har statsråden snudd, og det er ikke like gledelig.
I 2010 sa daværende stortingsrepresentant Hofstad Helleland at i
dag kan fedre ha jobbet i 20 år og betalt skatt og trygdeavgift
uten å få mulighet til å ta ut fedrekvote. «Slik diskriminerer lovverket
flere tusen menn. Det skal Høyre endre på», mente statsråden den
gang.
Hvordan har det seg at statsråden
den gangen hun var stortingsrepresentant, mente at alle pappaer
skulle få pappapermisjon, og at loven diskriminerer fedre, men at
det nå plutselig ikke gjør det lenger?
Statsråd Linda C. Hofstad Helleland [11:10:38]: Jeg ser begge
sider av denne saken. Som jeg sa, aktivitetsplikten bidrar også
til at mor går raskere tilbake til arbeid, og det vet vi bidrar
til økt likestilling også hjemme. Men når jeg nå uttaler at dette
ikke er diskriminerende, har det å gjøre med hva ESA har sagt til
oss. Jeg mener at det ESA pålegger oss å endre, ikke er i strid
med likestillingsloven. All den tid det i dag ikke foreligger noen
plikt til å betale ut foreldrepenger, mener jeg dette må være opp
til nasjonale myndigheter selv å avgjøre.
Så til aktivitetskravet: For at
far skal ta ut en felles del, må mor være i jobb, i studier, i introduksjonsprogram
eller kvalifiseringsprogram. Om begge har opptjent rett, gjelder ikke
dette kvoten. Men hvis far har opptjent rett til foreldrepenger
og mor da går ut i en aktivitet, som nevnt tidligere, så kan far
ha rett til å være hjemme med betalte foreldrepenger.
Presidenten: Det
åpnes for oppfølgingsspørsmål – først Anette Trettebergstuen.
Anette Trettebergstuen (A) [11:11:52]: Det er fint å få forklart
regelverket, men vi kjenner til regelverket. Spørsmålet mitt er
hva statsråden skal gjøre for å rette opp i den urettferdigheten.
Arbeiderpartiet har vært med på å innføre aktivitetskravet og mente
at det var riktig, men når vi ser at nesten 6 000 fedre mister rettigheten
til å ta ut pappapermisjon fordi mor ikke har opptjente rettigheter og
ikke har noen aktivitet å gå ut i, må vi jo spørre oss hvor godt
dette aktivitetskravet egentlig fungerer.
Ser statsråden at det vil være bra
for likestillingen hjemme i familien og også for likestillingen
og arbeidslinja senere at far faktisk – til tross for at mor ikke
har aktivitet – kan få lov til å slippe til hjemme, ta ansvar for
hus og hjem og være hjemme med barn også i de tilfellene der mor
ikke er ute i aktivitet?
Statsråd Linda C. Hofstad Helleland [11:12:40]: Jeg husker
da jeg var kvinnepolitisk leder i Høyre og hadde den posisjonen
at jeg skulle sparke moderpartiet litt bak, at jeg gikk ut og sa
at det var diskriminerende at far ikke fikk egen uttaksrett. Da
satt Arbeiderpartiet i regjering, og gjennom åtte år valgte Arbeiderpartiet
å ikke gjøre noe med det. De mente ikke det var diskriminerende. Så
utfordrer Arbeiderpartiet meg nå og spør hvorfor jeg ikke skal gjøre
noe med det. Har Arbeiderpartiet prioritert én krone til å rette
opp denne såkalte diskrimineringen av far i sitt alternative budsjett?
Nei, Arbeiderpartiet har ikke satt av én krone i sitt eget budsjett.
Hvis dette er så diskriminerende for far, burde vel kanskje Arbeiderpartiet
prioritert å gjøre noe med det – før de angriper og avkrever regjeringen
svar. Jeg sier ikke at jeg ikke ser at dette kan oppleves urettferdig
for enkelte fedre. Det som jeg ikke er enig i er diskriminerende,
gjelder det som ESA konkret har beskyldt oss for.
Presidenten: Kari
Henriksen – til oppfølgingsspørsmål.
Kari Henriksen (A) [11:13:57]: Det er artig å registrere
at statsråden synes det er viktigere å få svar fra Arbeiderpartiet
enn å svare selv. Men det er en annen sak. Arbeiderpartiet sørget
for den viktigste likestillingsreformen i nyere tid, nemlig full
barnehagedekning. Vi kan altså konstatere at barne- og likestillingsministeren
har kommet på bedre tanker når det gjelder pappaperm. Skråsikkerheten
om pappaperm viste seg å være av det kortvarige slaget. Statsråden
har også tidligere kommet til kort i etterkant av skråsikre uttalelser
om familiepolitikk. Før regjeringsskiftet uttalte hun om barnehageplasser
at det skulle bli løpende opptak med månedlige tellepunkter som
norm for barnehageopptak i norske kommuner. Det første den Høyre-ledede
regjeringa gjorde, var å kutte i barnehagesatsingen. Det ble både
lengre køer og dyrere for småbarnsforeldre å ha plass. Å gå høyt
ut, men svikte i oppfølgingen ser ut til å bli litt av et varemerke
for Hofstad Helleland som statsråd. Kan vi håpe på en noe bedre datostempling
på det politiske utsagnet i statsrådens nye rolle som barneminister?
Statsråd Linda C. Hofstad Helleland [11:14:59]: Det har sikkert
vært en artig workshop mellom Arbeiderpartiet og SV når de har gått
igjennom sitater fra meg som kvinnepolitisk leder fra 2008, 2010
og 2012. Nå er vi i 2018. Jeg er mest opptatt av å se fremover,
hva vi skal gjøre for å bedre likestillingen, for at familier skal
kunne kombinere god omsorg for barna sine og ta vare på familieprioriteringene
i hverdagen sin og samtidig være yrkesaktive. Derfor er jeg glad
for at flere går i barnehage, at vi har redusert barnehagebetalingen
for dem som tjener aller minst, og at vi har prøveprosjekter med
å redusere kostnadene også for SFO. Jeg er glad for at vi har en
av verdens rauseste ordninger, og at det er en Høyre-, Fremskrittsparti-
og Venstre-regjering som skal legge frem den mest offensive likestilte
foreldrepermisjonen noen gang i Norge.
Presidenten: Vi
går til neste hovedspørsmål.
Per Olaf Lundteigen (Sp) [11:16:12]: Mitt spørsmål går til
statsråd Dale.
Det gjelder Høyre og Fremskrittspartiets
jordbrukspolitikk. Det framgår i Meld. St. 11 for 2016–2017, Endring og
utvikling – En fremtidsrettet jordbruksproduksjon, under kapittel
8, Økt produksjon på norske ressurser, om samfunnsoppdraget til
jordbrukspolitikken:
«Selvforsyningsgraden korrigert
for import av fôr bør ikke være et resultatmål for økt matproduksjon
med grunnlag i norske ressurser.»
Beregnet på denne måten blir sjølforsyningsgraden
av jordbruksmat om lag 50 pst. I komiteens innstilling var det en
merknad fra Arbeiderpartiet, Senterpartiet, SV og Kristelig Folkeparti
som tok avstand fra denne definisjonen, og foreslo i stedet:
«selvforsyningsgrad korrigert for
import av fôr som resultatmål for norsk matproduksjon på norske
ressurser.»
Når en beregner sjølforsyningsgraden
på denne måten, en internasjonal definisjon, vil sjølforsyningsgraden
for mat fra norsk jordbruk være om lag 40 pst. Dette er skremmende
lavt og må økes. Det krever større planteproduksjon i Norge. Vi
trenger bedre fruktbarhet i jorda og større areal i drift.
Jordbrukspolitikk er samfunnssak.
Samfunnsoppdraget er matvaresikkerhet – nok naturlig trygg mat.
Gårdbrukeren er virkemiddelet og må ha lønnsomhet i produksjonen for
å realisere samfunnsoppdraget – dette på samme måte som helsefagfolkenes
rolle for å gjennomføre helsepolitikken. Jordbrukets samfunnsoppdrag,
matvaresikkerhet, må følges opp i årets jordbruksoppgjør. Det må
stimuleres til bedre lønnsomhet i det private næringslivet, som
skal gjennomføre innholdet i dette samfunnsoppdraget.
Mitt spørsmål er: Vil regjeringa
følge opp Stortingets flertallsmerknader, eller trenger regjeringa
stortingsvedtak for å legge om politikken i tråd med dette samfunnsoppdraget?
Statsråd Jon Georg Dale [11:18:04]: Eg registrerer at i den
behandlinga av stortingsmeldinga som representanten Lundteigen refererer
til, gjekk Senterpartiet vekk frå dei resultatmåla for sjølvforsyningsgrad
som dei sjølve føreslo frå Stortinget, sist dei sat i regjering.
At Senterpartiet får med seg andre parti på Stortinget på å reversere det
ein sjølv var for ein gong i tida, overraskar på ingen måte meg,
og eg er i stand til å ta signala på det.
Det einaste det vil medføre, er
at vi aldri vil verte sjølvforsynte i Noreg. Den måten å måle på
vil gjere oss ute av stand til det. Eg aksepterer at Stortinget
kan velje å meine at det er den beste måten å måle sjølvforsyningsgrad
på. Men i eit land som først og fremst har føresetnader for å produsere
gras – derav følgjer husdyrproduksjon, som i stor grad medfører
matproduksjon basert på protein – er det veldig lite smart når ein
skal oppnå resultat basert på kor det i årevis har vore produsert
sukker, som gjev oss karbohydrat.
Dersom Stortinget vil ha eit slikt
resultatmål, kjem dei til å få det. Men vi må ikkje lure oss sjølve
til å tru at det seier noko om vår evne til å halde matproduksjonen
på eit høgt nivå – for det gjer vi jo. I større grad enn nokon gong tidlegare
produserer vi mat i dette landet. Denne regjeringa har forsterka
arbeidsdelinga i jordbruket og lagt betre til rette for frukt- og
grøntproduksjon og kornproduksjon i dei beste jordbruksområda –
på bekostning av grasareal, som kan liggje igjen i distrikta – og
på den måten å ha eit jordbruk over heile landet.
Så dersom ein er oppteken av resultat,
er det kanskje andre parametrar ein bør vere vel så oppmerksam på
som korleis ein vel å måle denne sjølvforsyningsgraden, som vil
variere mellom 40 pst. og 50 pst. – alt etter avlingane – med den
måten Lundteigen tek til orde for, og i overkant av 50 pst. med
det som Senterpartiet sjølv føreslo då dei sat i regjering, og som
eg føreslo for Stortinget i fjor.
Per Olaf Lundteigen (Sp) [11:20:10]: Dette var mange ord
til et konkret spørsmål. Mitt spørsmål var enkelt: Vil regjeringa
følge opp Stortingets flertallsmerknader, eller trenger regjeringa
stortingsflertall for å legge om politikken i tråd med dette samfunnsoppdraget?
Det er det sentrale.
Statsråd Jon Georg Dale [11:20:34]: Eg trudde Senterpartiet
var vel kjent med å bruke mange ord. Det har dei iallfall gjort
i landbrukspolitikken så lenge eg har følgt med. Det har blitt få
resultat av det. Eg skal forsøke å vere eksemplarisk kort: Som eg
sa i mitt førre svar, vil eg leggje fleirtalsmerknadene frå Stortinget
til grunn, og eg vil rapportere på det til Stortinget, samtidig
som eg gjer Stortinget merksam på korleis tala vil sjå ut om ein
reknar på den andre måten.
Presidenten: Vi
går videre til neste hovedspørsmål.
Arild Grande (A) [11:21:14]: Mitt spørsmål går til kommunalministeren.
En samlet byggenæring sto bak rapporten
Enkelt å være seriøs, som var et svar på en bestilling fra regjeringen.
Da rapporten forelå, ble anbefalingene ignorert, noe som gjør at
byggenæringen nå spør seg selv om regjeringen egentlig mente alvor
med målene om å legge til rette for de seriøse i næringen.
I stedet for å følge anbefalingene
fra rapporten har regjeringen nå kommet fram til at de vil sette
ned et ekspertutvalg, men uten representasjon fra partene i arbeidslivet. Det
viser nok en gang at regjeringen ikke forstår eller vil benytte
trepartssamarbeidet for å sikre et seriøst og organisert arbeidsliv.
Næringen ber om tiltak som gjør det enkelt å være seriøs, men regjeringen
synes tydeligvis det er enklest med nye utredninger, framfor politisk
handling.
Det skal ikke stå på oss. Jeg kan
garantere at Stortinget ville stemt for alle forslag som reelt sett
hadde styrket de seriøse i byggebransjen, dersom regjeringen hadde
tatt seg bryet med å fremme forslag.
Hvorfor mener statsråden at BNL
og Fellesforbundet ikke er relevante å ha med i ekspertutvalget,
spesielt med tanke på at bakgrunnen for saken er rapporten Enkelt
å være seriøs, som nettopp disse aktørene sto bak?
Statsråd Monica Mæland [11:22:41]: Jeg kan forsikre om at
dette er et arbeid regjeringen tar på stort alvor. Derfor er det
et arbeid som har vært topprioritert de ukene jeg har vært kommunalminister.
Vi har hatt mange møter med representanter for bygg- og anleggsnæringen.
Den er stor, den er viktig, og den holder til i hele landet. Den
består av mange små, mange mellomstore og noen store bedrifter,
og utfordringene er ganske forskjellige. De er veldig forskjellige
om man driver med murerarbeid eller er tømrer. Det er også veldig
mange aktører og mange interessegrupper.
Jeg har ansvaret for sentral godkjenningsmyndighet. Den
har det vært en stor debatt om. Det er et regelverk som har vært
lappet på nå i 20 år, og det er på tide å gjøre et grundigere arbeid.
Det opplever jeg at partene er veldig enige om.
Vi har tatt partenes innspill på
alvor og invitert dem til å gi innspill om hvem som skal sitte i
en ekspertgruppe, og det er rett og slett for å få til et arbeid
som er håndterbart. BNL har alene pekt på 14 representanter i et
partssammensatt utvalg. Det mener jeg vi ikke kan håndtere. Vi trenger derfor
å få eksperter som partene har tillit til å gjøre et arbeid og få
på plass anbefalinger. Så har vi invitert partene til å sitte i
et rådgivende organ og jobbe tett på ekspertene. Det er partene
som kjenner sine utfordringer, som har kunnskap, og de kan gi nødvendig
informasjon og ha en dialog med ekspertutvalget.
Så dette handler rett og slett om
å få på plass et nytt regelverk som blir fulgt likt i hele landet,
men som de ulike gruppene også har tillit til. Det er et stort stykke
arbeid, men det er et viktig stykke arbeid, som vi som sagt prioriterer
høyt.
Arild Grande (A) [11:24:28]: Jeg mener at de fremste ekspertene
på dette området er de som representerer næringen og de ansatte
i disse næringene. Og det er ganske oppsiktsvekkende at regjeringen
ikke lytter til innspillene som kommer nettopp fra partene i arbeidslivet
om å bli tatt på alvor, om å bli involvert i dette arbeidet, men
som aller nådigst skal få lov til å sitte i en såkalt referansegruppe.
Jeg mener at det er ingen skam å snu for statsråden, og jeg hadde
imøtesett et signal om at man ville invitere partene til å sitte
i dette ekspertutvalget.
Men parallelt med det har altså
regjeringen allerede godtatt en ny tolkning av regelverket fra Direktoratet
for byggkvalitet, som gjør at en nå kan få sentral godkjenning uten
fast ansatte fagarbeidere. Dette undergraver fagarbeideren, og det
åpner døra for useriøse aktører, noe Arbeiderpartiet er sterkt kritisk
til. Er statsråden villig til å sette ny tolkning av regelverket
på vent inntil arbeidet med nytt regelverk er på plass?
Statsråd Monica Mæland [11:25:30]: Jeg må bare understreke:
Vi tar partenes innspill veldig på alvor. Vi har tett dialog, og
jeg opplever at vi er veldig enige om at vi må få på plass et nytt
og hensiktsmessig regelverk.
Men så er det veldig stor uenighet
mellom de ulike gruppene om hvordan dette regelverket skal være,
og da er jeg opptatt av at vi får gjennomført et arbeid som kan
gi oss noen gode råd som baseres på innspill fra partene. Vi skal i
aller høyeste grad ta den kunnskapen de har, på alvor, men vi må
også få gjennomført et arbeid og få et resultat av det arbeidet.
Vi har nå dialog med partene om
hvordan vi skal håndtere denne mellomperioden. Da direktoratet gjorde
en fortolkning av regelverket, var det fordi de oppfatter å ikke
ha hjemmel for det kravet de har stilt. Vi lever jo i en rettsstat, vi
må ha hjemmel for de krav vi stiller, men vi er nå i tett dialog
med partene om hvordan regelverket skal være fram til vi får et
nytt på plass.
Presidenten: Det
åpnes for oppfølgingsspørsmål – først Arild Grande.
Arild Grande (A) [11:26:33]: Jeg får ikke noe svar fra statsråden
på det som er spørsmålet mitt. Er statsråden villig til å sette
ny tolkning av regelverket på vent inntil man har fullført arbeidet
gjennom ekspertutvalget? Jeg hører at statsråden er interessert
i å få innspill. Det er tydelige innspill fra en samlet bransje
om at den nye tolkningen av regelverket er til skade for seriøse
aktører. Nå skal det settes ned et ekspertutvalg og det skal jobbe
fram tiltak. Er statsråden villig til å sette den nye tolkningen
på vent inntil det arbeidet foreligger?
Statsråd Monica Mæland [11:27:03]: Jeg har svart på spørsmålet.
Vi er i
dialog med partene om hvordan vi skal forholde oss nå i en mellomperiode.
Men jeg må bare gjenta: Vi må ha hjemmel for de kravene vi stiller.
Vi kan ikke stille krav som vi ikke har hjemmel til. Det er ikke lov
i henhold til norsk lov, det er ikke lov i henhold til EØS-avtalen.
Derfor må vi bli enige med partene om hvordan vi skal forholde oss
i en mellomperiode nå, til vi får på plass et godt og fremtidsrettet
system.
Presidenten: Dermed
er den muntlige spørretimen omme.
Ordinær
spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten i salappen.
Endringene var
som følger:
Spørsmål 1, fra representanten Jonas
Gahr Støre til statsministeren, vil bli besvart av helseministeren.
Spørsmål 8, fra representanten Tore
Hagebakken til helseministeren, vil bli besvart av eldre- og folkehelseministeren
som rette vedkommende. Etter anmodning fra statsråden flyttes spørsmålet
og besvares før spørsmål 15, som skal besvares av samme statsråd.
Spørsmål 11, fra representanten
Anniken Huitfeldt til utenriksministeren, må utsettes til neste
spørretime, da utenriksministeren er bortreist.
Spørsmål 16, fra representanten
Nina Sandberg til forsknings- og høyere utdanningsministeren, vil
bli besvart av eldre- og folkehelseministeren på vegne av forsknings-
og høyere utdanningsministeren, som er bortreist.
Første spørsmål er fra representanten
Jonas Gahr Støre til helseministeren. Gahr Støre er ikke til stede,
og vi går da videre til spørsmål 2, som er fra representanten Kari Henriksen
til finansministeren.
Kari Henriksen (A) [11:28:24]: «Kvinesdal kommune er varslet
av Kommunerevisjonen Vest, Vest-Agder IKS om at de ikke vil attestere
krav om momskompensasjon for 6. termin 2017 til svømmehall, uten
å ta forbehold knyttet til at dette anses som i konkurranse med
private aktører. Med en slik praksis kan manglende momskompensasjon
bety stengte kommunale bade- og svømmeanlegg over hele landet.
Hva vil statsråden gjøre for å sikre
at bade- og svømmeanlegg fortsatt vil være tilgjengelige og rimelige
for alle, og ikke bare for dem med god økonomi?»
Statsråd Siv Jensen [11:29:00]: Rammefinansiering er hovedprinsippet
for finansiering av kommunesektoren. At kommunene har handlefrihet,
er viktig for at tjenestene kan bli godt tilpasset lokale behov,
og for at kommunenes ressurser kan brukes effektivt. Det er opp
til hver enkelt kommune å prioritere mellom gode formål i sin kommune.
Staten bidrar ved at kommunene har gode og forutsigbare økonomiske
rammebetingelser.
Den økonomiske situasjonen i kommunene
er god og har blitt kraftig styrket under denne regjeringen. Realveksten
i kommunesektorens samlede inntekter er anslått til 2,4 pst. årlig
i fireårsperioden fra 2013 til 2017, mot 2 pst. i perioden fra 2009
til 2013.
Regjeringen er opptatt av at barna
våre skal lære seg å svømme, uavhengig av inntekt. Regjeringen har
fulgt opp strategien mot barnefattigdom. I budsjettforliket for
2018 ble det prioritert 30 mill. kr mer til svømmeopplæring i barnehage,
slik at tilskuddet nå utgjør 66 mill. kr.
Når det gjelder ordningen med merverdiavgiftskompensasjon
for kommunesektoren, bygger den på egenfastsettelse. Det betyr at
kommunen selv oppgir grunnlaget for merverdiavgiftskompensasjon
i skattemeldingen. Dersom skattekontoret overprøver denne fastsettelsen,
kan kommunen klage over avgjørelsen. Skattedirektoratet er klageinstans,
og kommunen kan også bringe saken inn for domstolene. Finansdepartementet
er ikke fastsettelsesmyndighet, og jeg kan derfor ikke gå inn i
enkeltsaker.
Kommuner er i utgangspunktet utenfor
merverdiavgiftssystemet og har på grunn av manglende fradragsrett
et incentiv til å drive egenproduksjon fremfor å kjøpe varer og
tjenester fra andre. Formålet med kompensasjonsordningen er å motvirke
denne konkurransevridningen ved at kommunene gis kompensasjon for
merverdiavgift. Kompensasjonsordningen er dermed ingen støtteordning
for kommunesektoren.
Kommuner driver også virksomhet
utenfor sitt kjerneområde og kan tilby et spekter av tjenester som
dels leveres i konkurranse med private aktører, f.eks. idrettstilbud gjennom
bade- og svømmeanlegg. Idrett er som hovedregel unntatt merverdiavgift.
Da har private verken fradragsrett for merverdiavgift eller rett
til kompensasjon. Dersom kommunene i slike tilfeller gis kompensasjon,
vil det innebære en forskjellsbehandling av private og kommuner.
Reglenes formål er å sikre like
konkurransevilkår, og det gis derfor ikke kompensasjon til kommunene
i den grad de har økonomisk aktivitet i konkurranse med andre tjenestetilbydere.
Denne regelen ble innført i 2008, etter at ESA konkluderte med at
deler av kompensasjonsordningen var i strid med statsstøtteregelverket.
Formålet med kompensasjonsreglene er ikke å privatisere kommunal virksomhet,
men å sikre at kommunal og privat virksomhet i samme marked avgiftsmessig
likebehandles.
Nils T. Bjørke hadde her
teke over presidentplassen.
Kari Henriksen (A) [11:31:55]: Takk for svaret.
Når det gjelder forutsigbare rammebetingelser,
sånn som jeg har forstått det, er disse reglene endret i løpet av byggeperioden,
men det er en annen sak.
Jeg registrerer at regjeringa bruker
ESA-regelverket, og de får også kritikk for at de bruker dette regelverket
uten å vurdere nøye handlingsrommet det gir. I det nedsatte Hjelmeng-utvalget
har KS og LO tatt dissens på en del områder i det utvalget, nettopp
med bakgrunn i dette forholdet mellom private og kommunale tjenester.
LO-økonom Reegård sier sågar at regjeringa har lagt seg på rygg
for ESA.
Kan finansministeren garantere overfor
Stortinget at det ikke er handlingsrom for å løse dette på annen
måte?
Statsråd Siv Jensen [11:32:42]: Dette regelverket er kjent.
Det er kjent for Stortinget, det er kjent for kommunene, det er
kjent for aktørene. Dette er et regelverk vi må følge. Dette er
en problemstilling som med jevne mellomrom kommer opp i Stortinget,
men regelverket har vært kjent gjennom mange år, også under tidligere
regjeringer. Det er ikke regelverket i seg selv som er problemet.
Jeg tror i hvert fall vi bør være enige om at å likebehandle private
og offentlige som driver innenfor samme virksomhet, er en forutsetning.
Det er derfor dette regelverket i sin tid kom på plass. Det er altså
ingen støtteordning. Så må kommunene selv selvsagt finne ut hvordan
de ønsker å løse organiseringen av ulike tilbud til sine innbyggere.
Kari Henriksen (A) [11:33:35]: Jeg registrerer at finansministeren
garanterer at det ikke er annet handlingsrom i disse sakene. Men
realiteten er at Kvinesdal og andre kommuner mister inntekter fordi
de må kompensere for dette bortfallet av moms. Det betyr for Kvinesdal kommune
13–14 mill. kr. Og de skal altså i statskassen istedenfor i kommunekassen.
Det er mulig det skal bidra til å finansiere de skattekuttene som
regjeringa har på gang. Alternativet kommunene har for å kunne betale
dette, er enten at de må ta opp lån, eller at de må ta det fra fondsavsetningen.
De har et kulturbudsjett på 14 mill. kr, og de må da eventuelt betale
avdrag på lån med rundt 700 000 kr i avdrag. Dette vil jo gå ut
over tjenestetilbudet til bl.a. barn og unges kulturaktiviteter
og folkehelsearbeidet i kommunen.
Hva vil statsråden gjøre for at
barn og unge skal få rimelig tilgang til badeanlegg og ikke måtte
redusere aktiviteten i kulturtilbudet i Kvinesdal og andre kommuner
som dette vil ramme, som f.eks. Vennesla? Vil hun returnere de inntektene
hun tar inn?
Statsråd Siv Jensen [11:34:43]: Spørsmålet tyder på at representanten
snakker på siden av det regelverket gjelder. Dette er ikke et regelverk
som er ment som en støtteordning til kommunesektoren. Det er ment
som et nullspill for å legge til rette for likebehandling i konkurransen mellom
aktører som opererer i samme marked. Det trodde jeg Arbeiderpartiet
var enig i, særlig fordi dette regelverket kom på plass under en
tidligere regjering. Når det er sagt, har denne regjeringen prioritert
innsatsen for barn og unge, bl.a. gjennom sterke kommunebudsjetter
gjennom flere år, som har gjort kommuneøkonomien sterkere enn den
har vært på mange år, og som dermed også gjør det mulig for kommunene
å prioritere de aller viktigste oppgavene, som jeg tror at vi kan
være enige om bl.a. handler om barn og unge.
Presidenten: Då
går me tilbake til spørsmål 1.
Presidenten: Dette
spørsmålet, frå representanten Jonas Gahr Støre til statsministeren,
vil verta svara på av helseministeren.
Jonas Gahr Støre (A) [11:35:40]: Jeg beklager at jeg uteble
fra starten av møtet.
«Statsministeren har hatt et fortjenestefullt
engasjement for både FNs tusenårsmål og FNs bærekraftsmål. Men de
nye bærekraftsmålene er svært omfattende: 17 mål og 169 delmål.
Norsk utviklingspolitikk kan ikke ha full fart i alle retninger
samtidig. Vi må prioritere. Stoltenberg II-regjeringen prioriterte
særlig mødre- og barnehelse, tusenårsmål 4 og 5.
Hva vil regjeringen gjøre for å
oppnå bærekraftsmål 3.1. – at verdenssamfunnet innen 2030 skal redusere mødredødeligheten
til under 70 per 100 000 levendefødte?»
Statsråd Bent Høie [11:36:23]: På vegne av statsministeren
vil jeg gjerne svare på dette viktige spørsmålet.
FNs bærekraftsmål innebærer et tidsskille
i utviklingspolitikken. Målene er ambisiøse og universelle og vektlegger
partnerskap og samarbeid mellom land. I Jeløya-plattformen slår
den blå-grønne regjeringen fast at menneskerettighetene og FNs bærekraftsmål
skal være overordnede rammeverk i utviklingspolitikken. Innenfor
bærekraftsmålene vil regjeringen velge enkelte områder der Norge
har spesielt gode forutsetninger for å gjøre en forskjell.
Regjeringen videreutviklet det norske
lederskapet innen global helse. Våre prioriteringer vitner om langsiktig
lederskap og engasjement i arbeidet med seksuell og reproduktiv
helse og rettigheter. Norge har en rettighetsbasert tilnærming og
støtter arbeidet for tilgang til trygg abort og prevensjonsmidler
samt bekjempelse av kjønnslemlestelse og barne- og tvangsekteskap.
Den totale helsebistanden er rekordhøy
og retter seg spesielt mot kvinner, barn og ungdoms helse. Redusert mødredødelighet,
bærekraftsmål 3.1, er høyt prioritert innenfor regjeringens helseinnsats.
Redusert mødredødelighet var også et av tusenårsmålene som ikke
ble nådd, og som derfor ble videreført. Regjeringen bidrar til dette
gjennom en rekke målrettede innsatser.
Statsministeren var med på å lansere
den globale finansieringsfasiliteten Every Woman Every Child, GFF,
i 2015. Norge er i dag den største bidragsyteren til GFF, med 3,6 mrd. kr
i perioden 2015–2020. GFF har som mål å sikre universell tilgang
til helsetjenester, spesielt prevensjon, svangerskaps- og fødselsrelaterte
tjenester og tjenester for barn og unge. Samtidig arbeides det for
å sikre en overgang til langsiktig innenlandsk finansiering for
å sikre bærekraft.
I lys av de internasjonale bevegelsene
She Decides og Family Planning 2020, som mobiliserer for henholdsvis jenters
rett til å bestemme over egen kropp og framtid og økt tilgang til
prevensjon, har regjeringen forpliktet seg til å øke investeringene
i seksuell og reproduktiv helse og rettigheter med 700 mill. kr
i perioden 2017–2020, med særlig vekt på tilgang til trygg abort,
prevensjon og seksualundervisning. Sentrale samarbeidspartnere utover
GFF er FNs befolkningsfond, UNAIDS, UNESCO, UNICEF og ikke minst
sivilsamfunnsorganisasjoner. Innsatsen i disse organisasjonene er
kjernen i vår innsats for å redusere mødredødeligheten.
Tenåringsgraviditeter og -fødsler
innebærer en betydelig større risiko for dødsfall hos mor og barn
enn graviditet senere i livet. Derfor er regjeringens innsats for
jenters utdanning fokusert på at jenter skal fortsette på skolen,
noe som er et viktig bidrag på dette området.
Seksualundervisning er et annet
viktig område, og Norge var vertskap for et ekspertmøte om seksualundervisning i
desember 2017.
Jonas Gahr Støre (A) [11:39:25]: Jeg takker for svaret.
I forlengelsen av dette omtaler
statsråden et annet aktuelt og alvorlig spørsmål innen området internasjonal kvinnehelse,
og det handler om tilgang på prevensjon og trygge aborter. Han nevnte
det flere ganger. Jeg husker at USAs president – med syv menn rundt
seg i Det ovale kontor – for et drøyt år siden offentliggjorde kutt
i all finansiering til organisasjoner som driver med abortveiledning. Restriksjonene
gjelder bistand på totalt 9 mrd. dollar. Da er hele denne innsatsen
ganske kraftig rammet. Nederlands utviklingsminister mobiliserte
til en stor konferanse i Brussel for å kompensere for amerikanernes
kutt, og der takket hun medarrangørene Belgia, Danmark og Sverige og
de landene som hadde meldt sin støtte til initiativet: Canada, Kapp
Verde, Estland, Finland og Luxembourg. Norge var dessverre verken
i første, andre eller tredje rekke i denne viktige kampen for kvinners
rettigheter.
Spørsmålet er: Hva vil regjeringen
gjøre for å forhindre alvorlige konsekvenser av disse kuttene, både
politisk og økonomisk?
Statsråd Bent Høie [11:40:28]: Norge jobber multilateralt
med FNs organisasjoner, spesielt tett med UNFPA, FNs befolkningsprogram,
samt en rekke internasjonale organisasjoner, som International Planned
Parenthood Federation, IPPF, der en jobber med rådgivning til ungdom, klinikker
for testing av HIV og andre kjønnssykdommer, veiledning om prevensjon
og trygg abort og mor/barn-helsetjenester.
Lokale organisasjoner jobber med
opplysnings- og påvirkningsarbeid for at myndighetene skal innfri
seksuelle og reproduktive helserettigheter. IPPF jobber også med seksualundervisning
for unge som har droppet ut av skolen, og har en innsats mot kjønnslemlestelse.
Det er viktig at det internasjonale
samfunnet stiller opp og støtter opp om dette arbeidet. I de siste
ti årene har norsk støtte til dette ligget på i overkant av 40 mill. kr
årlig. Nå øker en støtten. Norad er i disse dager i ferd med å inngå
en ny samarbeidsavtale med IPPF på 292 mill. kr over fire år. Det
betyr at den årlige støtten økes til 73 mill. kr.
Jonas Gahr Støre (A) [11:41:43]: Det var økonomien. At Norge
har penger i bistandsbudsjettet som man kan fordele, vet vi, og
bistandsbudsjettet har økt. Det jeg etterlyser, er politiske synlige
initiativer. Jeg har berømmet statsministeren for initiativet hun
har tatt for unge jenters rett til utdanning, men dette er en politisk
sak overfor den amerikanske administrasjonen, som har fjernet 9 mrd. dollar.
Nå kan ikke statsråden svare på
hvorvidt dette var et tema i samtalen statsministeren hadde med
president Trump, men hvordan arbeider Norge politisk for å skape både
mobilisering for nye ressurser og ikke minst holdninger på dette
området? Da tror jeg det ikke er tilstrekkelig bare å arbeide inn
mot de særorganisasjonene i FNs system som driver med befolkning,
kvinner, barn og utvikling. Også dem bør vi arbeide mot, men når
det gjelder å arbeide politisk overfor andre regjeringer og mobilisere
støtte og oppslutning: Hvilke grep eller initiativer planlegger
regjeringen i denne sammenheng?
Statsråd Bent Høie [11:42:32]: Som jeg også sa i mitt første
svar: Statsministeren har tatt en ledende rolle i dette arbeidet
internasjonalt gjennom flere initiativer, nettopp for å løfte betydningen
av kvinners helse og arbeide med det også politisk, gjennom de tiltakene
som representanten selv har berømmet statsministeren for, men ikke
minst også gjennom den ledende rollen som statsministeren har tatt
for økt innsats for unge jenters utdanning, som også er helt avgjørende
på dette området.
Norge jobber selvfølgelig internasjonalt
på ulike arenaer for å løfte dette temaet også i andre land, men
da må Norge vise at vi går foran med et godt eksempel, og det gjør
vi.
Presidenten: Då
går me til spørsmål 3.
Sverre Myrli (A) [11:43:38]: «Bane NOR har avsluttet kontraktene
med selskapet Condotte på Follobanen. Arbeidet ble stoppet umiddelbart,
og de ansatte har etter det ikke fått utbetalt lønn. Dette har medført
mye frustrasjon og konflikter. Dersom Condotte ikke utbetaler lønn til
de ansatte, melder oppbud eller går konkurs, vil statens lønnsgarantiordning
kunne slå inn. Altså kan resultatet bli at den norske stat må utbetale
lønn til de ansatte i et italienskeid selskap.
Mener statsråden dette er god bruk
av det offentliges midler?»
Statsråd Ketil Solvik-Olsen [11:44:28]: Follobanetunnelen
er en viktig del av jernbaneutbyggingen rundt Oslo. Det er en av
de prioriterte strekningene som det er viktig å få orden på, sånn
at en kan få et bedre tilbud på jernbanen både til Østfold og Akershus
og på jernbanen generelt. Derfor har det vært viktig for regjeringen
å sikre at arbeidet med Follobanetunnelen har en god framdrift. Da
Condotte opplevde økonomiske utfordringer, var Bane NOR kjapt på
ballen for å sikre at det ikke ble forsinkelser, og for å sikre
at det ikke ble kostnadsøkninger. Derfor var også deres konklusjon
relativt raskt at her måtte kontrakten slik den var i dag, termineres
for å unngå problemer for prosjektet. Det har de gjort, og vi ser
at arbeidet er i gang.
Vi ser at de aller fleste folk er
på jobb, så den overordnede beskrivelsen som kan tolkes ut fra spørsmålet,
er ikke helt dekkende. Men at det er en gruppe mennesker som har problemer,
det er tilfellet. Derfor er jeg glad for at vi i Norge har et velferdssystem
som ivaretar de ansatte hvis deres arbeidsgiver kommer i en likviditetskrise,
melder oppbud og dermed ikke betaler ut lønn. Det er det som er
poenget med lønnsgarantiordningen – nettopp å sikre at arbeidstakerne
ikke blir skadelidende når arbeidsgiveren får problemer. Jeg er
derfor glad for at ordningen fungerer. Jeg er glad for at de som
blir berørt, har muligheten til å søke Nav om å sikre at pengene
kommer. Jeg har også registrert at i etterkant av at spørsmålet
ble levert inn, virker det som om dette er løst.
Jeg kommer ikke til å legge meg
opp i innskudds- eller lønnsgarantiordningen – den er det ikke jeg
som administrerer – men jeg er opptatt av at de som jobber på jernbaneprosjektet,
skal bli behandlet skikkelig, og at de offentlige ordningene som
finnes, tas i bruk når det er behov for det, sånn at de opplever
at de har en trygg arbeidsplass og får den lønnen de skal ha.
Sverre Myrli (A) [11:46:30]: Spørsmålet dreier seg i grunnen
ikke om lønnsgarantiordningen som ordning, for det er en veldig
god ordning, og den må vi slå ring om. Det er klart at de ansatte
som har jobbet i Condotte, som jeg forstår har opprettet et norsk
selskap som jobber på Follobanen, skal få lønna si utbetalt, og
jeg forstår at det gjelder lønna i oppsigelsestida, altså februar
og mars, det her er snakk om.
Jeg har også fått opplysninger fra
Norsk Arbeidsmandsforbund om at i alle fall noen av de ansatte,
jeg tror ikke alle, i mellomtida har fått lønn.
Det spesielle her er at vi har slike
gode velferdsordninger i Norge som lønnsgarantiordningen er. På
Follobanen valgte staten et italienskeid selskap. Så avslutter staten kontrakten
med selskapet, og enden på visa kan altså bli at det norske fellesskapet
gjennom sin lønnsgarantiordning må betale ut lønninger til ansatte
i et italienskeid selskap. Synes samferdselsministeren dette er
greit?
Statsråd Ketil Solvik-Olsen [11:47:44]: Det er mange selskap
med utenlandsk eier som opererer i Norge, men som jeg tror vi skal
være glade for kommer inn under de norske velferdsordningene når
de tross alt opererer i Norge. Mange av de store industribedriftene
er delvis utenlandskeid. Jeg vil ikke at vi skal ekskludere de selskapene
fra verken ledighetstrygd, lønnsgarantiordninger eller annet. Det
som er en viktig forutsetning når det gjelder lønnsgarantiordningen,
er at man i arbeidsforholdet må ha betalt inn arbeidsgiveravgift
til folketrygden. Dette gjelder altså ikke italienere som har sittet
i Roma og prosjektert dette prosjektet o.l. De kommer ikke inn under
ordningen. Det gjør de som har jobbet i tunnelen i Norge – det kan
like godt være nordmenn som italienere, men de har vært ansatt i
dette selskapet.
Jeg mener vi skal ivareta dem som
gjør en jobb i Norge, og som betaler sin skatt til Norge. De skal
komme inn under de ordningene. Det å sitte og gjøre en skjønnsmessig vurdering
av om en nordmann, fordi han er ansatt i et italiensk selskap, ikke
skal få del i de ytelsene som det norske velferdssamfunnet har,
er en tilnærming jeg ikke har lyst til å ha.
Sverre Myrli (A) [11:48:51]: Det er vi glade for, og det
tror jeg heller ingen har. Det er klart at de som har jobbet i Norge,
i et selskap som jeg forstår er norsk, og som har betalt skatt til
Norge av det de har tjent i Norge, selvsagt skal ha rettigheter
som andre. Men dette reiser noen bredere problemstillinger.
Selskapet som sådant er italienskeid.
Det reiser spørsmål om hva myndighetene, regjeringen, vil med norsk bygg-
og anleggsbransje, som er en stor og viktig næring. På andre områder
vedtar vi målsettinger, og regjeringen legger fram strategier og
viktige dokumenter for å støtte opp under næringen – det være seg
sjømatnæring, reiselivsnæring, industri, teknologibransjen eller
hva det måtte være. Vi – og myndighetene – har ofte en politikk
for å utvikle de næringene. Nå må vi begynne å se på norsk bygg- og
anleggsbransje som en næring det er viktig å støtte opp under. Derfor
bør vi nå lære av det som har skjedd med en rekke utenlandske selskap
i norske samferdselsprosjekter.
Statsråd Ketil Solvik-Olsen [11:50:03]: Jeg synes det er
bra når Arbeiderpartiet sier det er på tide å se på norsk byggenæring.
Det har vi gjort i lang tid. Derfor har vi vært veldig opptatt av
at vi skal legge til rette for at norske entreprenører kan vinne
kontrakter, og vi har ikke reist til utlandet for å rekruttere entreprenørene
– som min forgjenger Marit Arnstad gjorde. Hun reiste til Tyskland for
å gjøre det norske entreprenørmarkedet mer åpent for utenlandske
entreprenører.
Når man ser på hvem som vinner kontrakter
under dagens regjering, var det i 2017 stort sett kun norske selskap
som vant norske jernbanekontrakter. Det var stort sett kun norske
selskap som vant veikontrakter. Resultatene så langt er at de norske
entreprenørene gjør det langt bedre nå enn i de siste årene representanten
Myrlis parti satt i regjering. Det er et tegn på at denne regjeringen
allerede første dag i regjering tok på alvor at norske entreprenører
må få sikre sin jobb.
Når det gjelder problemstillingen
som representanten Myrli tar opp, er vi inne på at et selskap som
Hurtigruten er over 80 pst. eid av utenlandske aksjonærer. Betyr
det at de ansatte der heller ikke skulle vært med i lønnsgarantiordningen?
Det ville vært feil diskusjon å sette i gang med, slik representanten
Myrli her legger opp til. Det anbefaler jeg ikke å følge opp videre.
Sverre Myrli (A) [11:51:15]: Jeg legger ikke opp til det.
Torstein Tvedt Solberg (A) [11:51:27]: Vi er begge rogalendinger,
og Høie er godt kjent med at
«Nye Stavanger sykehus skal stå klart i 2023,
men uten pasienthotell og med den hovedregel at fødende blir sendt hjem
samme dag som fødselen», noe som nå på folkemunne er kalt Høyres
«fast track»-fødsler. «Fagfolk har advart mot denne svekkelsen av
barseltilbudet. I uenigheten mellom de økonomifaglige og medisinfaglige
rådene er det økonomi og innsparing som har vunnet igjennom.
Hvilke grep vil statsråden ta for
å sikre at barseltilbudet ikke svekkes, og er det riktig å lytte
kun til de økonomifaglige rådene?»
Statsråd Bent Høie [11:52:08]: Representanten Tvedt Solberg
hevder at når nye Stavanger sykehus står klart i 2023 uten pasienthotell,
vil fødende som hovedregel sendes hjem samme dag som fødselen. Han
kommer også med en rekke andre påstander i tilknytning til sitt
spørsmål.
Jeg har innhentet informasjon fra
Helse Vest. La meg komme med noen veldig tydelige og oppklarende
opplysninger. Kvinneklinikken bruker i dag en etasje i pasienthotellet
til barselkvinner. Dette er et område av pasienthotellet som er
ombygd til formålet, og det er bemannet som en ordinær barselavdeling.
Årsaken til denne løsningen er plassmangel på dagens sykehus.
All somatisk døgndrift skal inn
i nytt sykehusbygg på Ullandhaug i Stavanger fra 2023. Det nye sykehuset
bygges kun med enerom, som vil være tilrettelagt med sengeplass
for en pårørende. Helse Vest opplyser at det ikke er planlagt for
færre senger for barselkvinner enn i dag. Antall rom som i dag er
lokalisert i pasienthotellet, inngår i det totale antallet på det
nye sykehuset – påstanden er altså feil.
Det er ikke riktig at Helse Stavanger
har som mål at fødende skal bli sendt hjem samme dag – den påstanden
er også feil. Helse Stavanger har i tett samarbeid med kommunene
i opptaksområdet satt i gang et arbeid for å forbedre barselomsorgen
i tråd med nasjonale retningslinjer. Utgangspunktet for arbeidet
er at svangerskaps-, fødsels- og barselomsorgen skal være helhetlig
og gi et best mulig helsetilbud til kvinner og barn.
Helse Stavanger skal, i samarbeid
med den kommunale helse- og omsorgstjenesten, legge til rette for
et tilbud der mor og barn skal ha mulighet for å reise tidligere
hjem fra sykehuset dersom de ønsker det og helsetilstanden tilsier at
det er forsvarlig.
Jeg er opptatt av at Helse Stavanger
planlegger driften i tråd med medisinskfaglige råd og nasjonalfaglige
retningslinjer. Jeg er ikke enig i påstanden om at barseltilbudet
på det nye sykehuset blir svekket.
Torstein Tvedt Solberg (A) [11:54:10]: Jeg takker for de
svarene som kom, men konstaterer at det ikke var svar på de spørsmålene
jeg stilte, om hvorfor økonomi er blitt det førende når beslutningene
skal tas, og om statsråden vil foreta seg noe. Det virker som om
statsråden igjen driver med ansvarsfraskriving, men jeg hører også at
han bekrefter at regjeringa forsvarer den nye ordningen med tidlig
hjemreise for fødende.
Jeg vil gjerne få et svar, når jeg
tegner et bilde av omfanget og alvoret i den situasjonen som er,
om det svekkede tilbudet. For over et år siden kom det advarsler
fra Norges Kvinne- og familieforbund, noe statsråd Høie karakteriserte
som skremselspropaganda, og fagfolkene har fortsatt å advare. Jeg
kan nevne Jordmorforbundet, Jordmorforeningen og Norsk Sykepleierforbund,
og nå har flere nybakte foreldre også blitt med i debatten.
Hjemme i Stavanger ser det ut til
at parolen 8. mars om barseltilbudet vil samle mange. Det er varslet
et «vogntog» for bedre barseltilbud. Statsråd Høie har igjen klart
å mobilisere til nye rekorder på kvinnedagen, slik som under reservasjonsretten.
Så spørsmålet nå er: Er han i det hele tatt bekymret over de tydelige
advarslene som kommer fra fagfolkene om et svekket barseltilbud,
og er det noe konkret statsråden vil foreta seg når det gjelder
det?
Statsråd Bent Høie [11:55:21]: Det kan nesten virke som om
representanten hadde et ferdig skrevet oppfølgingsspørsmål, som
ikke tok hensyn til mitt svar, for han fikk jo svar – at de påstandene
som han kom med i spørsmålet, er feil. Det legges ikke opp til en
reduksjon i kapasiteten i barseltilbudet på det nye sykehuset. Kapasiteten til
den avdelingen som er på pasienthotellet i dag, og som er bemannet
som en barselavdeling, vil bli videreført på det nye sykehuset.
Det er ikke riktig at det nye sykehuset planlegges med utgangspunkt
i at fødende kvinner skal sendes hjem første dag. Derfor håper jeg
at representanten istedenfor å gjenta dette er med på å trekke ned
den frykten som er skapt i befolkningen gjennom disse påstandene.
Tilbudet til fødende kvinner i Norge
skal fortsatt, som nå, utvikles med utgangspunkt i faglige anbefalinger.
Torstein Tvedt Solberg (A) [11:56:26]: Mitt spørsmål handlet
om bekymringene til fagfolkene, og selvfølgelig har jeg med meg
bekymringene over ting i notatene mine for å underbygge dette. Med
det sier jeg ikke at svaret mitt er ferdig skrevet.
Jeg konstaterer at statsråden fortsatt
ikke svarer på hva hans ansvar er for å følge opp de bekymringene
som kommer fra både fagfolkene og foreldrene i disse sakene – om det
er det konkrete nye sykehuset i Stavanger, eller om det er de generelle
bekymringene for barseltilbudet som vi ser over hele landet. Til
syvende og sist er dette et spørsmål som handler om både sykehusøkonomi
og kommuneøkonomi – om sykehusene og kommunene er i stand til å
gjøre denne jobben. Jeg synes det er alvorlig at helseministeren i
så stor grad avviser bekymringene fra både fagfolk og foreldre og
kaller det skremselspropaganda, for det er det på ingen som helst
måte.
Mitt spørsmål, som jeg håper at
statsråden ved en siste anledning nå kan svare på, er hva han vil
gjøre for å møte disse bekymringene, som er både hos fagfolk og
hos foreldre – eller om han bare vil la dette skure og gå videre.
Statsråd Bent Høie [11:57:28]: Jeg vil fortsette å tilbakevise
feilaktige påstander om tilbud som utvikles, for det er med på å
skape unødvendig bekymring både hos fødende kvinner og hos fagfolkene.
Det håper jeg representanten kan bli med på, slik at folk ikke blir
unødvendig bekymret.
Det andre er at jeg jobber for stadig
å forbedre situasjonen i sykehusene. Derfor har jeg som helseminister
lagt opp til i de statsbudsjettene jeg gjennom fem år har hatt ansvaret
for, en høyere vekst i pasientbehandlingen enn det Arbeiderpartiet
klarte gjennom sine åtte år i regjering. Det handler om å legge
til rette for fortsatt positiv utvikling i sykehusene. I tillegg
har den blå-grønne regjeringen – i samarbeid med Kristelig Folkeparti
– en betydelig satsing på tilbudet i kommunene gjennom en oppbygging
av jordmortjenesten der, ved at vi de siste årene har bevilget over 1 mrd. kr
nettopp til dette. Det gjør vi konkret for å styrke tilbudet og
ta vekk ubegrunnede bekymringer.
Ingvild Kjerkol (A) [11:58:44]: «I vinter har vi kunnet lese
om unge med alvorlige spiseforstyrrelser som opplever å måtte vente
på behandling i opptil et halvt år. Mor til ei 22 år gammel jente
har fortalt til Dagsavisen at «Å vente i flere måneder er veldig
lenge når noen er så dårlige. Det er skummelt å tenke på at hun
har vært døden nær to ganger».
Er statsråden trygg på at personer
med alvorlige spiseforstyrrelser får den hjelpen de trenger, i tide?»
Statsråd Bent Høie [11:59:20]: Nei, jeg er opptatt av å redusere
ventetiden til denne pasientgruppen, og jeg er også opptatt av å
forbedre behandlingstilbudet, for jeg opplever det samme som representanten
tar opp, at det er for mange tilbakemeldinger fra denne pasientgruppen
om at tilbudet ikke er godt nok. Det skal ikke være sånn at man
må vente flere måneder for å få riktig helsehjelp når man er alvorlig
syk. Dette følger vi nå opp bl.a. gjennom etablering av pakkeforløp,
utvikling av bedre indikatorer og i styringen med sykehusene.
Ventetidene til spesialisert psykisk
helsehjelp har blitt kortere, og fristbruddene er nesten borte.
I 2013 var gjennomsnittlig ventetid til oppstart helsehjelp 54 dager.
I 2016 var den gått ned til 46 dager. Jeg synes det er positivt, men
det er ikke en utvikling som jeg er fornøyd med – jeg ønsker at
ventetiden skal ytterligere ned. Vi har innført en prioriteringsregel
knyttet til psykisk helsevern og rusbehandling som jeg jobber med
sykehusene for å få dem til i enda større grad å innfri, og ventetid
er en av indikatorene som brukes for å følge med på om dette gjøres.
Så er det særlige utfordringer knyttet
til behandling av krevende tilstander som forutsetter spesialkompetanse, som
f.eks. alvorlige spiseforstyrrelser. Det betyr at en del av pasientene
må vente lenge på riktig spesialistbehandling etter at de er utredet
og har fått første behandling ved allmennpsykiatrisk enhet eller
poliklinikk.
Jeg mener at dette handler veldig
mye om hvordan vi organiserer tjenesten, hvordan vi prioriterer,
at man ikke lytter godt nok til det som er brukernes ønsker og erfaringer,
og av og til handler det også om mangel på kunnskap og kvalifisert
personell.
De første pakkeforløpene på områdene
psykisk helse og rus skal settes i verk til høsten. I alt er det
planlagt 15 forskjellige pakkeforløp som implementeres fra 2018
til 2020. Flere av disse er generelle forløp for utredning og behandling,
som gjelder uavhengig av diagnose. Det er også planlagt et eget
pakkeforløp for spiseforstyrrelser for barn og unge. Formålet er
nettopp å skape forutsigbarhet, bedre samhandling, kortere ventetider
og ikke minst også mer innflytelse fra pasientene på behandlingen.
I 2017 lanserte Helsedirektoratet nye nasjonale faglige retningslinjer for
utredning og behandling av spiseforstyrrelser, som også skal bidra
til bedre og riktig behandling.
I arbeidet med Nasjonal helse- og
sykehusplan 2019 og opptrappingsplanen for psykisk helse for barn
og unge vil jeg rette oppmerksomheten mot flere områder som også har
betydning for å kunne gi denne pasientgruppen et bedre tilbud enn
det som er tilfellet i dag.
Ingvild Kjerkol (A) [12:02:16]: Saken som jeg refererte til,
er selvfølgelig svært alvorlig, fordi det handler om en alvorlig
syk pasient, men det er dessverre også slik at svært mange med spiseforstyrrelser
blir avvist i helsetjenesten fordi de ikke er syke nok. Hvilke tanker
har helseministeren om den samfunnsøkonomiske virkningen, men særlig
virkningen for den enkelte pasient, det har at personer med spiseforstyrrelser
ikke får behandling fordi de ikke er syke nok – ikke er undervektige
nok, hvis det er snakk om anorektikere – og så kommer tilbake til
helsetjenesten senere, når tilstanden er betydelig forverret og man
så langt ikke har greid å bedre ventetidene i tråd med de ambisjonene
som statsråden her tilkjennegir?
Statsråd Bent Høie [12:03:15]: Jeg mener at det ikke er godt
nok. Derfor er jeg også opptatt av at vi bygger ut et lavterskeltilbud
innen psykisk helse i kommunene. Det er et arbeid vi er godt i gang
med. Vi bygger ut psykologkompetanse i kommunene med øremerkede
midler og et lovfestet krav, og vi ser nå en kraftig økning i antall
kommuner som ansetter psykologer, på samme måte som det gis tidlig
hjelp gjennom helsestasjonen og skolehelsetjenesten, som også bygges
ut. Samtidig er jeg opptatt av at det er for mange pasienter som
avvises innen psykisk helse i situasjoner der f.eks. fastlegen opplever
at en ikke har et godt nok tilbud lokalt, ber om hjelp fra spesialisthelsetjenesten
og blir avvist. Vi ser også at det er for store variasjoner i praksis
knyttet til avvisning. Det er noe som helseregionene nå jobber med,
og det er også en av grunnene til at vi bl.a. har løftet opp psykisk
helse som et hovedtema i den neste nasjonale helse- og sykehusplanen.
Ingvild Kjerkol (A) [12:04:20]: Jeg takker statsråden for
svar så langt. Noe av det som er spesielt med spiseforstyrrelser,
er at man ofte trenger behandling i en kombinasjon mellom psykiatrien
og somatikken. Statsråden framholder ventetidene og at de skal ned,
men også hvor viktig det er at man ivaretar brukerperspektivet.
Der er det jo et dilemma når det er snakk om disse pasientene –
det at de skal styre sin egen behandling, og det at man faktisk skal
få helsehjelp. Har statsråden noen tanker om hvordan tjenesten i
dag ivaretar dette mest sentrale i en spiseforstyrrelse, nemlig
ambivalensen mellom det å forholde seg til en autonom pasient og
det å gi nødvendig helsehjelp?
Statsråd Bent Høie [12:05:17]: Dette er jo noe av det som
gjør dette veldig komplisert. Men det er også forskjell mellom pasientene
på dette området. Derfor er jeg opptatt av at det er en bredde i
tilbudet, slik at en kan finne tilbud som passer godt til den enkelte
pasient. Derfor er dette en del av fritt behandlingsvalg, der det
også finnes alternative behandlingssteder, som drives av private og
ideelle. Noe av dette er tema i de oppdaterte faglige retningslinjene.
Det å sikre en bedre koordinering av tjenestene på tvers er jo noe
av det som pakkeforløpene skal bidra til, og en av grunnene til
at vi har valgt nettopp spiseforstyrrelser som en av de diagnosespesifikke
pakkeforløpene innen psykisk helse.
Masud Gharahkhani (A) [12:06:21]: «Forskning viser at sykdommer
som rammer menn mest, rangeres gjennomgående høyere blant leger
og brukerorganisasjoner enn de som først og fremst rammer kvinner,
som f.eks. fibromyalgi, angst, anoreksi, eggstokkreft og lårhalsbrudd. Det
er også eksempler på at det brukes mindre ressurser på behandling
av kvinner enn av menn.
Hvordan jobber regjeringen for å
sørge for at kvinnesykdommer blir tatt på like stort alvor som «mannesykdommer»,
og hva kan statsråden vise til av konkrete tiltak?»
Statsråd Bent Høie [12:06:54]: Likestilling og ikke-diskriminering
er et grunnleggende prinsipp i norsk helsetjeneste. Kjønnsperspektivet
innen helse har særlig fått oppmerksomhet siden kvinnehelsestrategien
ble publisert for mer enn ti år siden. Regjeringens mål er at kvinner
og menn skal ha like gode tjenester av høy kvalitet. I arbeidet med
å skape pasientens helsetjeneste er det viktig å se på kjønn som
en av variablene som påvirker pasientens helse.
Det er nødvendig med kontinuerlig
oppmerksomhet på kjønnsperspektiv i helse hvis vi skal lykkes med
å integrere kjønnsperspektivet fullt ut i sektoren. Helsedirektoratet har
fått i oppdrag å sikre at kjønnsspesifisitet er omtalt i alle faglige
retningslinjer og veiledninger der dette er relevant. Dette er et
ledd i oppfølgingen av likestillingsmeldingen som kom i 2015. I
Nasjonal faglig retningslinje for behandling og rehabilitering av
mennesker med rusmiddelproblemer og avhengighet er temaet løftet
fram. Retningslinjen legger særlig vekt på kjønnsspesifikk tilnærming,
minoriteter og seksuell orientering i rusbehandlingen. Helsedirektoratet
skal også vurdere kjønnsrelaterte forskjeller ved legemiddelbruk.
Helsedirektoratet vil se nærmere
på hvordan man skal utvikle en overordnet metodikk for å sikre likestilling
mellom kjønnene i tjenestene, f.eks. ved bruk av kvalitetsindikatorer
og andre måleparametere knyttet til helseregistre.
Muskel- og skjelettplager er svært
vanlig i befolkningen. Flere kvinner enn menn rammes. Samtidig opplever mange
at de ikke får tilstrekkelig hjelp for sin sykdom. Regjeringen ønsker
derfor å utvikle og innføre pakkeforløp også for muskel- og skjelettlidelser,
utmattelse og smertebehandling, for å sikre alle pasienter et likeverdig
tilbud av høy kvalitet. Dette er sykdommer der kvinner er overrepresentert.
Kvinnehelse og kjønnsperspektivet
inngår også i Helse- og omsorgsdepartementets strategiske satsing
innen forskning. Blant annet skal satsingen bidra til mer forskning
på eldre kvinners helse, uønskede forskjeller i helse- og tjenestetilbud
mellom kvinner og menn, minoritetskvinners helse og unge kvinners
psykiske helse. Også sykdommer som fører til langvarige sykmeldinger
og uførhet hos kvinner, er aktuelle forskningsområder.
Helseforskningen skal i sterkere
grad handle om problemstillinger som omhandler ulikhet mellom kjønnene, og
det er knyttet opp mot oppfølgingen av likestillingsmeldingen. I
2017 ble det utlyst forskningsmidler i samarbeid med de tre helseforskningsprogrammene
BEHANDLING, BEDREHELSE og HELSEVEL. Totalt har satsingen finansiert
19 prosjekter i perioden 2004–2014. I tillegg er det flere pågående
prosjekter som er relevant for kvinners helse, både i Forskningsrådets
helseprogrammer og i de andre programmene.
Masud Gharahkhani (A) [12:09:44]: Jeg takker for svaret.
I Norge tenker vi jo på likestilling
på alle fronter, og det er noe å være stolt av. Selv er jeg utdannet
som helsepersonell og trolig den første mannlige mammografen i Telemark,
og det er jeg stolt av. Derfor har jeg alltid hatt et stort hjerte
for helse- og likestillingsspørsmål.
Så over til et alvorlig oppfølgingsspørsmål:
Det ble nylig lagt fram en rapport fra Oslo Economics som viste
at Norge bruker i gjennomsnitt 6 000 kr mer på behandling av kreft
hos menn enn hos kvinner. I tillegg ser vi forskjeller i bevilgning
til både behandling og forskning på kreft hos menn og hos kvinner.
Mener statsråden denne forskjellsbehandlingen
er grei – og om ikke: Hva har han gjort for å endre dette?
Statsråd Bent Høie [12:10:26]: Det er et av de perspektivene
som nettopp ble løftet fram i mitt opprinnelige svar – at det er
en erkjennelse av kjønnsforskjeller innenfor helse, og det er bakgrunnen
for at det er lagt føringer for dette, bl.a. opp mot tildelingen
av forskningsmidler, nettopp for å kompensere for det som har vært
et resultat av en utvikling der forskning på menn og menns helse
har vært i fokus, og der ikke minst behandling og legemidlers virkning
har vært fokusert på menn. Dette er noe som starter så tidlig som
allerede ved dyreforsøkene, der en bruker og tester på kun mannlige
mus istedenfor også på kvinnelige mus, for bl.a. å unngå variasjoner
som følger med kvinners helse. Så dette er et grunnleggende og viktig
spørsmål som må følges opp så bredt som det jeg redegjorde for i
mitt opprinnelige svar.
Masud Gharahkhani (A) [12:11:30]: Helseministeren vet at
psykisk helse-utfordringer blant unge mennesker kan få alvorlige
helsemessige konsekvenser. Vi vet også at slike utfordringer også
har betydning for at mange unge dropper ut av den videregående skolen.
De nyeste tallene fra Ungdata-undersøkelsen
viste en 40 pst. økning av psykiske lidelser hos unge jenter – forekomsten
av depresjon, angst, forstyrret spise- og treningsatferd øker hvert
eneste år. Selv om vi ser en økning også hos gutter, er det en langt
mer dramatisk og markant økning blant unge jenter som sliter. Hva
tenker statsråden om disse forskjellene, og hvilke tiltak tenker
han bør gjøres for å endre denne trenden?
Statsråd Bent Høie [12:12:10]: Jeg tror at det er et bredt
spørsmål og derfor en av årsakene til at regjeringen har løftet
fram psykisk helse som en likestilt del av folkehelsearbeidet, så
jeg tror vi er nødt til å starte med å tenke på hvordan vi skal
styrke den psykiske folkehelsen i hele befolkningen.
Så er det på mange måter et slags
paradoks i Ungdata-undersøkelsene, for de viser jo at jenter i større
grad lykkes i skolen, faller mindre ut, får bedre karakterer, starter
i større grad på høyere utdanning, samtidig som de sliter mer med
sin psykiske helse. Unge gutter dropper lettere ut av skolen, osv.,
og får utfordringer videre i livet med det, men har færre utfordringer
med sin psykiske helse. Så her er det også kjønnsforskjeller, og
som jeg også sa i mitt opprinnelige svar, er det å forske på unge
kvinners, unge jenters, psykiske helse et prioritert område.
Kjersti Toppe (Sp) [12:13:27]: «Bruken av smertestillende
medisiner blant unge mot hodepine og migrene er rekordhøy. Fra 2006–2016
har økningen i alderen 15–19 år vært på 66 prosent, i alderen 20–24
år på 29 prosent, og i alderen 25–29 år på 16 prosent. Tallene er
fra Reseptregisteret. 120 000 tåler ikke medisin mot hodepine på grunn
av overforbruk, viser en doktorgradsstudie gjengitt av NRK 17. februar.
Hva vil statsråden gjøre for å hindre
overforbruk og feilbruk av smertestillende, og vil han vurdere å
reseptbelegge slike medikamenter som i dag er reseptfrie?»
Statsråd Bent Høie [12:14:14]: Representanten Kjersti Toppe
viser til at forbruket av smertestillende medisiner mot hodepine
og migrene blant unge har gått opp. Statistikken det vises til,
omfatter migrenemedisiner som alle foreskrives på resept. At flere
får migrenemedisiner, kan tyde på at det er økt oppmerksomhet rundt
migrene, og at flere får riktig behandling under legekontroll.
I 2016 hentet 2 821 jenter og 2 225 gutter
paracetamol på resept. Totalt har antall brukere av paracetamol
på resept økt jevnt fra 2007 til 2016 blant barn og unge, og bruken
økte spesielt for 10–17 år gamle jenter og gutter.
Bruken av reseptfrie legemidler,
spesielt paracetamol, har stått omtrent uendret siden salg i butikk
ble tillatt i 2004. Reseptfrie legemidler brukes hovedsakelig mot hverdagsplager
i den ellers friske delen av befolkningen. Det er viktig å hindre
overforbruk og feilbruk av legemidler, spesielt blant barn og unge.
Det er derfor viktig med god informasjon om reseptfrie legemidler.
Samtidig er det vesentlig at tilgjengeligheten er god for legemidler
som brukes i egenomsorgen. Derfor tillates enkelte legemidler solgt
i reseptfrie pakninger både i apotek og gjennom LUA-ordningen –
salg av legemidler utenom apotek. LUA-legemidler er et godt supplement
og er viktig for god egenomsorg ved enkle og moderate lidelser som
smerte og feber.
Det er Statens legemiddelverk som
vurderer legemidlenes reseptstatus og bestemmer hvilke legemidler
som skal være tilgjengelige i LUA-ordningen. Legemiddelverket mener
det ikke er behov for å reseptbelegge småpakninger, som f.eks. paracetamol
eller ibuprofen. Å reseptbelegge vil trolig ikke ha noen vesentlig
forebyggende effekt. Befolkningen ville mistet tilgangen til gode
medisiner i akutte situasjoner, og fastlegene ville fått en betydelig
økt arbeidsbyrde.
Kjersti Toppe (Sp) [12:16:23]: Statsråden argumenterer mot
å gjera reseptfrie legemiddel reseptbelagde, og det er eit standpunkt
som eg veit at statsråden har.
Men eg vil spørja om igjen om ikkje
statsråden synest at det er urovekkjande at ein på ti år har hatt
ein auke på 66 pst. i bruken av smertestillande blant unge mellom
15 og 19 år. Eg trur ikkje det kjem av auka sjukdom, eg trur det kjem
av auka bruk, og eg er bekymra for at den bruken ikkje kan godtgjerast,
altså at det er eit overforbruk i befolkninga.
Så veit vi at det er 120 000 som
har medikamentindusert hovudpine i Noreg, altså at det er eit overforbruk
av smertestillande. Om ein ikkje vil sjå på bruk av reseptkrav, kva
vil statsråden gjera for å hindra overforbruk av smertestillande
i befolkninga?
Statsråd Bent Høie [12:17:30]: Jeg er veldig opptatt av riktig
legemiddelbruk. Det er også en av grunnene til at det var et sentralt
tema i legemiddelmeldingen, og det er viktig at en jobber opp mot
fastlegene for å sikre en riktig legemiddelbruk. Men det jeg opplever,
er at hver gang dette spørsmålet settes på dagsorden, så er representanten Toppes
svar å reseptbelegge de reseptfrie legemidlene. Det ble også antydet
i dette spørsmålet. Det synes jeg er et paradoks med tanke på at
økningen skjer blant de legemidlene som allerede har reseptplikt,
mens salget av reseptfrie legemidler på dette området er mer eller
mindre flatt. Det å diskutere hvordan vi skal sikre riktig legemiddelbruk
og virkemidler for det, er en viktig diskusjon, men da håper jeg
vi kan komme videre fra diskusjonen om vi skal reseptbelegge reseptfrie
legemidler, som stort sett er Toppes svar på disse spørsmålene.
Kjersti Toppe (Sp) [12:18:35]: Eg spør jo nettopp om kva
som er statsråden sine alternative tiltak, men det får eg altså
ikkje svar på. Det er jo slik at det er 120 000 som har medikamentindusert
hovudpine, og statsråden vil altså ikkje svare på kva regjeringa
vil gjera for å hindra at dette skjer.
Ein ting som har skjedd under denne
regjeringa, er at ein har opna opp for reklame på fjernsyn for smertestillande
medikament. Det var det ikkje i førre periode. Så ser eg at denne
regjeringa seier at no skal ein gå inn for å forby reklame for pengespel.
Det er ca. 120 000 som har problem fordi dei er avhengige av det
– like mange som i dag har problem med at dei bruker for mykje smertestillande. Ein
gjer det av omsyn til dei speleavhengige. Vil statsråden gjera det
same på helsefeltet og forby reklame på fjernsyn for reseptfrie
smertestillande medikament?
Statsråd Bent Høie [12:19:42]: Jeg snakker gjerne om hva
vi gjør for å få riktig legemiddelbruk, men igjen trekker representanten
opp et forslag som omfatter reseptfrie legemidler, og det er ikke
der vi har økningen, det er altså på reseptpliktige legemidler.
Det er ikke lov å reklamere for reseptpliktige legemidler på tv
i Norge. Det er det for reseptfrie legemidler.
Vi jobber nå med å etablere pasientens
legemiddelliste. Det vil være et viktig virkemiddel for å få riktig
legemiddelbruk. Vi stiller krav til at de som skal jobbe som fastleger,
er spesialister i allmennmedisin. Det vil heve kompetansen og kvaliteten
i denne viktige delen av tjenesten.
Vi jobber også med ulike modeller
for hvordan en skal drive med kollegaveiledning på sentrale områder.
Der har vi sett positiv effekt, spesielt når det gjelder bruken
av antibiotika, som har vært et prioritert område nå, men det er
et virkemiddel som også kan brukes på andre prioriterte områder.
Presidenten: Spørsmål
8 vil verta handsama før spørsmål 15.
Åsmund Aukrust (A) [12:20:58]: «Migrene rammer folk i arbeiderklasseyrker
dobbelt så ofte som ledere. Kvinner rammes tre ganger så ofte som
menn. Tall fra Reseptregisteret viser at rekordmange unge mennesker bruker
migrenemedisiner. To til fire ganger flere kvinner enn menn i aldersgruppen
15–29 år går på slike medisiner. Migrene er altså ikke en sykdom
for middelklassemenn midt i livet. Der setter vi inn penger og andre
ressurser til forskning og behandling.
Hva har statsråden gjort for å bedre
situasjonen for personer med migrene?»
Statsråd Bent Høie [12:21:34]: Representanten Aukrust spør
hva jeg har gjort for personer med diagnosen migrene.
Jeg vil først presisere at jeg er
opptatt av at alle skal få gode helse- og omsorgstjenester, uansett
diagnose, kjønn, alder, yrke osv. Det er min hovedoppgave og mitt
ansvar å etablere en samlet helse- og omsorgstjeneste som gir god helsehjelp
til alle.
Det er et faktum at flere kvinner
enn menn får diagnosen migrene. At flere får diagnosen, og at flere
får migrenemedisiner, kan tyde på at det er økt oppmerksomhet rundt
migrene, og at diagnostikken er blitt bedre. Det er bra at flere
får riktig behandling under legekontroll. Å leve med migrene har
store konsekvenser – både for den enkelte og for samfunnet.
Kronisk sykdom, som migrene, påvirker
livskvaliteten og kan gjøre det krevende å mestre hverdagen. Lærings- og
mestringstilbud kan være nyttig. Å bedre slike tilbud er et sentralt
mål i flere av de meldingene jeg la fram i forrige regjeringsperiode,
bl.a. i primærhelsetjenestemeldingen. Mange hodepinepasienter har
f.eks. nytte av å lære seg å kartlegge triggerfaktorer som kan utløse
hodepine, og etablere strategier for å unngå disse.
I fjor høst la jeg fram Nasjonal
hjernehelsestrategi. Den handler om helse- og omsorgstjenestens
ansvar for å ivareta god hjernehelse. Dette omfatter forebygging
og helsefremming, tidlig intervensjon, utredning, behandling, habilitering,
rehabilitering, forskning og innovasjon. Den handler om å løfte
fram det enkelte menneskes mulighet for å fremme egen hjernehelse
og mestre livet med nedsatt funksjon på grunn av en hjernesykdom.
Utdanning og kompetanseheving er vesentlig, og opplæring må omfatte både
ansatte i tjenestene og pasientene. Migrene og annen alvorlig hodepinesykdom
omtales i hjernehelsestrategien som den største gruppen av hjernesykdommer.
Migrene er en viktig årsak til uførhet, og hodepinesykdommer er
et fagområde der det fortsatt mangler kompetanse i helsetjenestene.
Representanten er opptatt av hva
jeg har gjort, men jeg regner med at han også er opptatt av hva
vi skal gjøre. Jeg vil gi et eksempel på et viktig tiltak. For å
styrke tilbudet til kronisk syke pasienter starter vi denne våren
en utprøving av primærhelseteam som en oppfølging av den tidligere
nevnte primærhelsemeldingen. Fastleger i et primærhelseteam vil
i samarbeid med sykepleiere få bedre muligheter til å følge opp
listeinnbyggere med kroniske sykdommer, som migrene.
Åsmund Aukrust (A) [12:24:14]: Jeg er selvsagt mest opptatt
av hva statsråden skal gjøre, men etter fire år i posten må jeg
jo si at jeg også er interessert i hva han har gjort. Han viser
til Nasjonal hjernehelsestrategi som – hva skal jeg si – et hovedvirkemiddel
mot migrene. I det dokumentet står det veldig mye bra og fornuftig,
men ordet «migrene» er bare nevnt én gang i den strategien. Det
er for lite når vi vet at dette er en av de store folkehelsesykdommene.
WHO mener at dette er en av de ti mest belastende folkehelsesykdommene
globalt, og det er et stort samfunnsproblem. Vi vet at det er om
lag 2 millioner fraværsdager fra skole eller arbeid på grunn av
migrene i dag, i tillegg til alle de som yter redusert på jobb på
grunn av smerter og ubehag. Mitt oppfølgingsspørsmål er rettet spesielt
mot det som gjelder ungdom, som vi vet er den gruppen som har størst
økning. Hva har statsråden gjort for å møte alle de ungdommene som
sliter med migrene?
Statsråd Bent Høie [12:25:17]: Jeg tror ikke en kan vurdere
hjernehelsestrategiens vektlegging av migrene ved å telle forekomstene
av ordet «migrene». Hjernehelsestrategien slår fast at migrene og
annen alvorlig hodepinesykdom er den største gruppen av hjernesykdommer.
Å legge fram en egen strategi for hjernesykdommer som faktisk slår
fast at dette er den største pasientgruppen, er å ta dette spørsmålet
og denne sykdomsgruppen på største alvor.
Det at en ser en økning i behandlingen
av en sykdom, trenger ikke nødvendigvis å bety en økning i sykdomstilfeller,
det kan bety økt kunnskap om sykdommen og økte behandlingsmuligheter.
Derfor er det positivt at flere får migrenemedisiner, for det kan
tyde på økt oppmerksomhet rundt migrene og at flere får riktig behandling
under legekontroll. Det er også, som jeg sa i mitt svar, andre behandlingsstrategier
som det er viktig at en utvikler.
Åsmund Aukrust (A) [12:26:24]: Jeg har en bekymring for at
det er for lite kunnskap om dette i helsesektoren, og at migrene
ikke får den oppmerksomheten den fortjener, verken i media eller
i helsesektoren, og at dette er en sykdom som ikke blir sett på
som spennende nok eller har høy nok prestisje blant dem som behandler.
Vi vet at migrene ikke rammer blindt. Den rammer først og fremst
folk i arbeiderklasseyrker, og den rammer kvinner langt oftere enn
menn. Det er dessverre all grunn til å tro at denne sykdommen hadde
fått mye større oppmerksomhet dersom den hadde rammet menn i lederstillinger.
Derfor har tiltak mot migrene også både et klasseperspektiv og et
kjønnsperspektiv. Mitt spørsmål til helseministeren nå, dagen før
8. mars, er om han er enig i det premisset om at arbeid mot migrene
får for lite oppmerksomhet nettopp fordi det rammer kvinner mest.
Statsråd Bent Høie [12:27:23]: Jeg er enig i at vi har en
generell utfordring i helsetjenesten, også i Norge, knyttet til
kjønnsperspektivet, og det har jeg også svart på i et tidligere
spørsmål. Det er en av grunnene til at Høyre–Fremskrittsparti-regjeringen
trakk tilbake den rød-grønne regjeringens forslag til likestillingsmelding.
Det var fordi den ikke hadde et eget helsekapittel. Vi mener at
likestilling og helse er et tema som er veldig viktig, derfor ble det
laget en ny likestillingsmelding, der helse var et mer sentralt
tema. Vi jobber nettopp med å løfte kjønnsperspektivet i helse –
alt fra behandling til avansert forskning – og jeg er helt enig
i at migrene er en av de sykdommene der det er en kjønnsforskjell.
Derfor er jeg veldig glad for at vi har lagt fram en hjernehelsestrategi
som nettopp påpeker at pasienter med migrene og hodepinesykdommer er
en pasientgruppe som ikke har fått et godt nok tilbud. Det viste
også forarbeidet til arbeidet med hjernehelsestrategien.
Zaineb Al-Samarai (A) [12:28:35]: «I 2018 er det, som på
1930-tallet, tillatt med sæddonasjon i Norge. Det hjelper par der
mannen er infertil. I 2018 er det, i motsetning til i resten av
Norden, fremdeles ikke lov med eggdonasjon. Par der kvinnen er infertil
og trenger egg fra en annen kvinne, får altså ikke hjelp. Helseministeren
viser i Debatten på NRK 15. februar til at mors genetiske tilknytning
er så viktig at eggdonasjon ikke skal være lov, mens fars genetiske
tilknytning er mindre viktig.
Mener statsråden at mor er en viktigere
forelder enn far?»
Statsråd Bent Høie [12:29:24]: På det spørsmålet kan jeg
svare entydig nei. Det er heller ikke en helt korrekt gjengivelse
av det som var mitt poeng i den debatten. Det som er forskjellen
mellom sæddonasjon og eggdonasjon, er at man ved eggdonasjon har
en fødende kvinne som har den biologiske tilknytning til barnet,
mens det er kvinnen som har gitt egget, som har den genetiske tilknytningen. Det
gjør at det rent faktisk er en forskjell på eggdonasjon og sæddonasjon.
Men likestillingen, det at man skal ha mulighet til å få hjelp til
assistert befruktning i like stor grad når det er kvinnen som har
et problem, som når det er mannen som har det, er selvfølgelig et
argument for eggdonasjon som jeg også erkjenner og anerkjenner.
Regjeringen har lagt fram en stortingsmelding
om evaluering av bioteknologien, og et sentralt tema som tas opp der,
er om eggdonasjon skal tillates i Norge eller ikke. Meldingen beskriver
både argumenter som taler for, og argumenter som taler imot eggdonasjon,
uten at det konkluderes. Jeg representerer et parti som har denne
diskusjonen nå. Denne diskusjonen i mitt eget parti ønsker jeg å
delta i, selv om regjeringen ikke har et standpunkt i saken. Jeg
vil avvente behandlingen av stortingsmeldingen som nå ligger til
behandling i komiteen.
Magne Rommetveit hadde her
teke over presidentplassen.
Zaineb Al-Samarai (A) [12:30:55]: Jeg takker for svaret.
Argumentet som tidligere er brukt
av statsråden, er at dette skal være til barnets beste. Det som
er viktig her, er at det som er til barnets beste, må jo være å
være ønsket – ikke at man bare kan bli født av noen.
For Arbeiderpartiet er det viktige
at barn får et trygt hjem, uavhengig av om man bor i et hjem med
fosterforeldre, medforeldre, adoptivforeldre eller en annen sammensetning.
I 2018 begynner det å bli forskjellige typer hjem.
Det jeg lurer på og har lyst å spørre
ministeren om, er om det å bo sammen med og å vite sitt genetiske
opphav er barnets beste, eller om det er å være sterkt ønsket.
Statsråd Bent Høie [12:31:57]: Jeg tror vi er helt enige
om at for et barn er det viktigste å ha trygge voksenpersoner. Derfor
er Høyres utgangspunkt i denne diskusjonen at det aldri – uavhengig
av hvilken metode som har blitt brukt for at en blir født – skal
bli satt spørsmålstegn ved et barn. Det er tverrpolitisk enighet
i Norge om at en ikke skal tillate surrogati, men alle barn som
fødes ved hjelp av surrogati, skal selvfølgelig være like velkomne og
få den samme støtten som alle andre barn. Det må selvfølgelig likevel
være mulig å ha en diskusjon – både medisinsk og etisk – om hvilke
metoder som er akseptable å bruke. Det er den diskusjonen som nå
pågår i Høyre. Men dette handler definitivt ikke om det grunnleggende, om
at alle barn skal ha en god oppvekst. Og så er det en del av barnekonvensjonen
at barn har rett til å få vite om sitt genetiske og biologiske opphav.
Zaineb Al-Samarai (A) [12:33:03]: Barnet får en større mulighet
til å kjenne sitt opphav om vi tillater dette her hjemme i Norge,
enn om kvinner må til utlandet for å få denne hjelpen. Vi vet at
det er ca. 1 000 kvinner som har vært i andre land og fått hjelp
fra en fremmed donor. Så lenge vi gjør det i Norge og får regulert
det, er det større sannsynlighet for at barnet faktisk får kjenne
til sitt opphav.
Jeg er nysgjerrig på hvorfor statsråden
vil tillate sæddonasjon og ikke eggdonasjon på grunn av foreldrenes
tilknytning til barnet, når man ved sæddonasjon overhodet ikke får
noen biologisk tilknytning eller genetisk tilknytning til barnet.
Så igjen: Er mor viktigere her?
Statsråd Bent Høie [12:33:44]: Nei, mor er ikke viktigere,
men som jeg beskrev i mitt første svar, oppstår det likevel en annen
situasjon ved eggdonasjon enn ved sæddonasjon, som er en del av
diskusjonen.
Det er, som også kommer fram av
stortingsmeldingen, helt riktig at ved å tillate eggdonasjon vil
det sannsynligvis være noen flere kvinner som får mulighet til å
gjennomføre eggdonasjon i Norge. Men det er ingen grunn til å tro
at alle kvinner som ønsker å få gjennomført eggdonasjon i Norge,
dermed vil få et tilbud i Norge, for Norge forholder seg strengt
til de internasjonale konvensjonene knyttet til formidling av kjønnsceller.
Det betyr at i realiteten vil det nok ikke være tilgang på donasjonsegg
i det omfang som det vil være behov for. Derfor vil det nok, selv
om det skulle bli tillatt med eggdonasjon i Norge, være mange som
vil måtte reise til utlandet for å få det tilbudet.
Frå representanten Anniken Huitfeldt
til utanriksministeren:
«Syriske kvinner blir tvunget til sex av
menn som deler ut nødhjelp på vegne av FN og internasjonale hjelpeorganisasjoner.
Disse rystende historiene framkommer i en fersk rapport fra FNs
befolkningsfond, UNFPA. Ifølge BBC velger enkelte hjelpeorganisasjoner
å lukke øynene for overgrepene. Norge er en betydelig humanitær
aktør og giver, ikke minst til ofrene for krigen i Syria.
Hva vil utenriksministeren gjøre
for å få stanset disse uhyrlige overgrepene?»
Presidenten: Dette
spørsmålet er utsett til neste spørjetime, då utanriksministeren
er bortreist.
Me går då til spørsmål 12.
Siri Gåsemyr Staalesen (A) [12:35:09]: «Ifølge Aftenposten
har Nav satt i gang over 216 000 tiltak for ca. 40 000 nordmenn
med somalisk bakgrunn. Til tross for dette jobber de med somalisk
bakgrunn mindre og har lavere utdanning og levekår enn andre grupper
i Norge. Fafo-forsker Jon Horgen Friberg mener Nav har brukt penger
på en rekke meningsløse kurs.
Hvordan kan det ha seg at arbeidsministeren
ikke fører en mer målrettet poltikk for å kvalifisere flere for
arbeid, slik at de kan forsørge seg selv og sin familie?»
Statsråd Anniken Hauglie [12:35:47]: Mange somaliske innvandrere
har store utfordringer med å komme inn i arbeidsmarkedet. Mange
har problemer med å utnytte utdannings- og kvalifiseringstilbud,
bl.a. som følge av analfabetisme. En betydelig andel av den voksne
somaliske innvandrerbefolkningen er mer utsatt i form av fattigdom, dårlige
boforhold og dårlig helse. Mange er derfor avhengig av offentlige
ytelser. Dette gjelder ikke bare i Norge, men også i andre vestlige
land.
Arbeidsmarkedstiltakene skal bl.a.
bidra til å gi deltakerne kvalifikasjoner det er behov for i arbeidslivet.
Regjeringen har iverksatt en rekke tiltak både for å styrke den enkeltes
muligheter i arbeidsmarkedet og for å redusere arbeidsgivers opplevde
risiko ved å ansette utsatte grupper. Vi har styrket tilbudet om
opplæring i grunnleggende ferdigheter og norskopplæring gjennom
AMO og opprettet et toårig yrkesrettet opplæringstiltak for personer
med svake formelle kvalifikasjoner. Denne opplæringen kan gi formell
kompetanse på videregående nivå, særlig innen yrkesfag.
Mange somaliske innvandrere har
imidlertid behov for mer omfattende kvalifisering enn det opplæringstiltakene i
Nav kan tilby. Fafo la i fjor fram en rapport som viser at introduksjonsprogrammet
i for liten grad inneholder reelt kvalifiserende virkemidler, og
at resultatene varierer betydelig fra kommune til kommune.
Dette tar regjeringen på stort alvor.
Vi vil derfor prioritere arbeidet for at innvandrere med fluktbakgrunn
raskere kommer inn i arbeid ved å stimulere til arbeid og å stille krav.
Kunnskaps- og integreringsministeren vil reformere introduksjonsprogrammet
og innføre tydelige forventninger til gode resultater og mer arbeidsrettede
tiltak. Det skal bli lettere å tilegne seg nødvendig kompetanse
innenfor rammen av introduksjonsprogrammet. Det må samarbeides på
tvers av sektorene for å gjøre det lettere å kombinere deltakelse
i programmene med ordinært arbeid, fornye og forbedre norskopplæringen
og bidra til at alle får et godt grunnlag for læring og deltakelse
i arbeids- og samfunnsliv. Arbeids- og velferdsetaten skal delta
i dette samarbeidet med kommunene om gjennomføringen av introduksjonsprogrammet
for den enkelte.
Regjeringen har også tatt initiativ
til en bred inkluderingsdugnad med mål om å få utsatte grupper over
i arbeid. Flere aktører vil bidra i dugnaden, ikke minst også arbeidsgiverne.
Siri Gåsemyr Staalesen (A) [12:38:14]: I forrige periode
presenterte regjeringen i to stortingsmeldinger en rekke tiltak
for å styrke arbeidet med kvalifisering til arbeid eller utdanning.
Mange av tiltakene har arbeidsministeren nå redegjort for. Men når
Nav gjennomfører 216 000 tiltak for ca. 40 000 nordmenn med somalisk bakgrunn,
føler da statsråden at hun har lyktes med å få nordmenn med somalisk
bakgrunn ut i jobb?
Statsråd Anniken Hauglie [12:38:42]: Så vidt jeg forstår
ut fra Aftenposten, er dette tiltak som er gjennomført i perioden
2002–2017, altså over en 15-årsperiode. Det er mye som har skjedd
i løpet av de 15 årene. Introduksjonsprogrammet ble innført i 2004,
var det vel, og har da virket siden 2004, og det er det som nå er
evaluert. Nå ser man at det ikke fungerer godt nok, og derfor har regjeringen
varslet en reform av introduksjonsprogrammet.
I tillegg la vi fram en Nav-melding
i 2016, hvor vi viser at vi er nødt til å dreie Nav mer i retning
av arbeid enn det som har vært tidligere. Vi har ryddet opp i tiltaksporteføljen,
vi har ryddet opp i og forenklet forskriftene. Vi har også iverksatt
flere nye tiltak nettopp for å nå den målgruppen som vi ikke har
møtt på en god nok måte tidligere. Det har vært tatt i bruk for
mange tiltak som ikke har gitt gode nok resultater. Vi har målt
Nav på feil måte. Vi har målt Nav ut fra gjennomførte tiltak og
ikke på gjennomførte resultater. Alt det er nå endret på.
Siri Gåsemyr Staalesen (A) [12:39:46]: Fafo leverte i høst
en evaluering av introduksjonsprogrammet. Fafo konkluderte med at
tiltakene i ordningen ikke klarer å kvalifisere deltakerne godt
nok for det som kreves i det norske arbeidsmarkedet. Nå skal regjeringen
gjennomgå introduksjonsordningen og komme med nye løsninger og forbedringer.
Samtidig sa regjeringen før jul at i løpet av 2018 blir 27 personer
ferdig i introduksjonsordningen og skal ut i jobb eller utdanning.
De kan ikke vente på en reform av introduksjonsordningen, de skal
ut i jobb og utdanning nå. Har statsråden gjort nok for at de som
går ut av introduksjonsprogrammet i år, vil komme seg i jobb eller
i utdanning?
Statsråd Anniken Hauglie [12:40:25]: Jeg skal være varsom
med å ha for mange meninger om introduksjonsprogrammet, det ligger
under en annen statsråd. Men det evalueringen viser, er at den ordningen
ikke har fungert godt nok. Det er også bakgrunnen for at vi ønsker
å reformere hele introduksjonsprogrammet. Det jeg har ansvar for,
er å få Nav til å fungere bedre, få til tiltak som fungerer bedre
for den målgruppen som er ment å nå. Noe av det som har vært viktig
av det vi har gjort, er for det første at vi åpnet opp for at man
kan få norskopplæring som tiltak. Det kunne man ikke tidligere.
Vi har åpnet opp for at man i større grad skal kunne ta utdanning
som tiltak. Det har man ikke kunnet på samme måten tidligere. Og
vi har nå mer bruk av lønnstilskudd i ordinær virksomhet, fordi vi
ser at det er tiltak som fungerer bedre for å få folk i jobb. Men
vi skal selvfølgelig fortsatt jobbe for å forenkle og forbedre Nav
og sørge for at de i større grad klarer å kvalifisere folk til jobb.
Der mener jeg at vi er på god vei. Og med denne reformeringen av
introduksjonsprogrammet i tillegg vil vi nå målene på en enda bedre
måte.
Lise Christoffersen (A) [12:41:37]: Mitt spørsmål er: «30. januar
2018 hadde Drammens Tidende en urovekkende artikkel om mange unge
sykepleiere i 20–30-åra ved Drammen sykehus som ikke klarer å jobbe
fullt på grunn av utstrakt bruk av arbeidsmiljølovens unntaksbestemmelser
når det gjelder arbeidstid og hviletid.
Vil statsråden ta initiativ til
en gjennomgang av regelverk og praksis for å legge forholdene bedre
til rette for en heltidskultur ved våre sykehus?»
Statsråd Anniken Hauglie [12:42:09]: Jeg er enig med representanten
i at arbeidstidsordningene i helse- og omsorgssektoren må være slik
at forholdene ligger til rette for et langt og godt yrkesliv for
helsearbeidere. Samtidig må sykehusene drives på en slik måte at
de sikrer gode helsetjenester hele døgnet og hele året. Dette er
et helt sentralt og meget viktig velferdstilbud til den norske befolkning.
De konkrete arbeidstidsordningene
på sykehusene blir fastlagt gjennom samarbeid mellom arbeidsgiverne,
arbeidstakerne og deres tillitsvalgte. Det er arbeidsgiverne og
de tillitsvalgte som selv kjenner situasjonen på den enkelte arbeidsplass
best, og som vet hvilke krav som følger av driften på det enkelte
sykehus. Det er også lokalt på arbeidsplassen at det er mulig å
ta hensyn til enkelte arbeidstakeres spesielle behov.
Dersom arbeidstidsordningene krever
unntak fra lovens hovedregler, gjennomføres det i dag ved avtale
mellom arbeidsgiver og tillitsvalgte. Det kan gjøres enten på den
enkelte arbeidsplass eller med sentrale organisasjoner dersom unntakene
er omfattende. Jeg legger til grunn at arbeidsgiver i samarbeid
med partene i arbeidet med turnusplaner vurderer risikoen som følger
av ordningen, f.eks. når det gjelder nattarbeid og hvileperioder.
Regjeringen vil legge til rette
for en heltidskultur i norsk arbeidsliv. Andelen personer som arbeider
deltid, er høyest innen helse- og sosialtjenester, varehandel, undervisning
og innen serviceyrker i statlig og kommunal sektor. Det er derfor
veldig positivt at kommuner og helsesektoren arbeider aktivt med
denne problemstillingen, slik som bl.a. Kristiansand kommune har
ambisjoner om når de nå sier at stillinger som utlyses, skal være
100-prosentstillinger.
Jeg vil også nevne at regjeringen
hvert øyeblikk, altså før påske, vil fremme en lovproposisjon om
å styrke bestemmelsen i arbeidsmiljøloven om fortrinnsrett for deltidsansatte
til utvidet stilling framfor nyansettelser. Dette har representanten
Christoffersen og jeg tidligere også snakket om, og nå er denne
proposisjonen på vei til Stortinget.
Lise Christoffersen (A) [12:44:13]: Jeg takker for svaret.
Jeg registrerte at statsråden la stor vekt på at det vi snakker
om her, er noe som må avtales lokalt. Nå er den turnusen som beskrives
i Drammen, lovlig med tanke på arbeidsmiljøloven, men kun når det
gjelder unntaksreglene. Tillitsvalgte sier at de faktisk ikke har
en reell drøftingsmulighet, og at turnusavtalene kommer ferdig utfylt fra
arbeidsgiver.
Nå har statsråden ved flere anledninger
uttrykt bekymring for at sykefraværet ikke går ned fort nok. Hun
vil ha et pensjonssystem som oppmuntrer til å jobbe lenger. Forskning
viser at turnus med korte hviletider og hyppige skifter gir økt
sykefravær. I snitt står sykepleiere i jobb til de er 57 år, og
dårlig organisert turnus påvirker kvinnehelse i negativ retning.
Vil statsråden ta et initiativ til et trepartssamarbeid, f.eks.
innenfor rammen av en ny IA-avtale, for en bedre og mer helsefremmende
organisering av turnus for sykepleiere og annet helsepersonell,
der også de tillitsvalgte har reell medinnflytelse?
Statsråd Anniken Hauglie [12:45:23]: Det er ledelsen med
de ansatte og deres tillitsvalgte på sykehusene som har ansvaret
for å utarbeide forsvarlige turnuser, turnuser som ivaretar pasientenes
behov for helsetjenester døgnet rundt, men som selvfølgelig også
ivaretar de ansattes – jeg holdt på å si – behov for helse, miljø
og sikkerhet på arbeidsplassen. Det må ivaretas lokalt innenfor de
bestemmelser som gjelder i lov, forskrift eller tariffavtale. Her
er det jo ulike nivåer for når man kan avtale unntaksbestemmelser
osv.
I går hadde jeg et møte med partene
i arbeidslivet i Arbeidslivs- og pensjonspolitisk råd, hvor vi diskuterte
en eventuell ny IA-avtale. IA-avtalen går ut i løpet av 2018. Det
betyr at 2018 er året for en eventuell reforhandling av en ny avtale.
Vi har også avtalt hvordan vi skal jobbe videre med dette. Jeg opplever
at det er stor interesse for å fortsette å ha en inkluderende arbeidslivsavtale
i en eller annen form. Men jeg har også opplevd at det er stor interesse for
å endre på den, nettopp for å se om vi kan innrette den på annen
måte for å ivareta intensjonen på en bedre måte enn resultatene
har vist så langt.
Lise Christoffersen (A) [12:46:35]: Jeg takker for svaret.
Jeg merker meg at statsråden henviser
til lov og forskrift. Det er jo ikke noe som er hogd i stein, det
er noe det går an å gjøre noe med. Jeg viser også til at så seint
som i april 2016, ved behandling av likestillingsmeldinga, sa Høyre–Fremskrittsparti-regjeringa
og stortingsflertallet nei til et forslag fra Arbeiderpartiet om
at regjeringa skulle stille krav til helseforetakene om å redusere
bruken av deltid. Jeg hadde et visst håp da jeg så Jeløya-plattformen, hvor
regjeringa sier at den faktisk vil arbeide for en heltidskultur
i arbeidslivet. Men det som statsråden da først og fremst adresserer
til ledelsen ved det enkelte sykehus og forhandlingene der, fører
til tall som f.eks. fra Vestre Viken HF i 2017: Av 290 utlyste stillinger
var bare 37 pst. heltidsstillinger: Synes statsråden det er et godt
utgangspunkt for å sikre nødvendig rekruttering til helse- og omsorgsyrkene
framover, i tråd med det som faktisk står i Jeløya-plattformen?
Statsråd Anniken Hauglie [12:47:39]: Nei, det er helt åpenbart
at det er vanskelig å få til en heltidskultur hvis arbeidsgiverne
– kommuner og sykehus – lyser ut små stillingsbrøker. Det er bakgrunnen
for at regjeringen ønsker å styrke de ansattes fortrinnsrett til
helere stilling når det lyses ut stilling. Den proposisjonen vil
komme før påske. Da vil Stortinget få anledning til å diskutere
det der. Det er vanskelig å rekruttere til sykehusene hvis stillingsbrøkene
er små, og det er klart at ved å styrke de ansattes fortrinnsrett
til stillingene øker man også muligheten for å kunne få til helere
stillinger.
Så er det viktig at også kommunene,
som er en stor arbeidsgiver innenfor disse sektorene, også ser til
Kristiansand og det de har tenkt å gjøre der, nemlig at stillinger som
skal lyses ut framover, fortrinnsvis skal være 100-prosentstillinger.
Her må kommunene, som er en stor arbeidsgiver, ta sitt ansvar og
lyse ut større stillingshjemler enn det mange gjør i dag.
Jan Bøhler (A) [12:48:59]: Jeg vil gjerne stille følgende
spørsmål til arbeids- og sosialministeren:
«I januar 2016 fjernet regjeringen i en forskriftsendring muligheten
til å gi tiltakspenger til unge i alderen 16–18 år. Det hadde vært
et begrenset beløp på inntil 4 000 kroner per måned som incitament
for at de som faller ut av skolen, skal delta i aktive tiltak. Etter
dette rapporterer de som jobber for å hindre utenforskap blant unge
i f.eks. Groruddalen i Oslo, at de mangler et viktig arbeidsredskap
overfor unge som er i fare for å få problemer med kriminalitet,
rus m.m.
Vil regjeringen revurdere denne
forskriftsendringen?»
Statsråd Anniken Hauglie [12:49:40]: Representanten peker
på et viktig dilemma. På den ene siden kan tiltakspenger være et
incentiv til å delta på tiltak fra Nav, og på den andre siden kan
muligheten til å motta tiltakspenger være nok til at unge som allerede
står i fare for å droppe ut fra videregående opplæring, nettopp
gjør det.
Mange unge som henvender seg til
Nav-kontoret, har ikke fullført videregående opplæring. Nav-kontoret
samarbeider tett med skole og oppfølgingstjeneste for at flere skal
kunne fullføre opplæringen. Det er viktig at dette samarbeidet fungerer
godt, og at virkemidlene er godt egnet for oppfølging av denne gruppen.
18-årsgrensen for å motta tiltakspenger
ble innført fordi tiltakspengene kunne oppfattes som et incentiv
til å forlate videregående opplæring for å delta på tiltak fra Nav
og motta tiltakspenger. I motsetning til deltakelse i arbeidsmarkedstiltak
er det ingen umiddelbare økonomiske incentiver knyttet til deltakelse
i videregående opplæring. Videre er det nedfelt i barneloven at
unge under 18 år skal være forsørget av sine foreldre. Sammen med
ønsket om å øke gjennomføringen i videregående opplæring ble dette avgjørende
for å sette 18 år som aldersgrense for å motta tiltakspenger.
Regjeringen vil forhindre at unge
blir gående passive. Vi har tro på at tidlig og god oppfølging er
viktig for å fange opp unge og sikre at de kommer i utdanning eller
arbeid. Regjeringens nye ungdomsinnsats er en systematisk styrking
av Arbeids- og velferdsetatens oppfølging av unge. Vi har styrket
bevilgningen til personellressurser i Arbeids- og velferdsetaten
til oppfølging av unge med i alt 100 mill. kr de siste to årene.
Sammen med innføringen av en lovfestet aktivitetsplikt for sosialhjelpsmottakere
under 30 år understøtter dette Nav-kontorenes arbeid med oppfølging
av utsatte unge på tvers av statlige og kommunale arbeidsområder.
Det gir også et forbedret grunnlag for samarbeidet med utdanningsmyndighetene
om oppfølging av unge utenfor arbeid og utdanning.
Det er viktig at Navs virkemidler
er tilpasset brukernes behov, slik at Nav kan hjelpe ungdom og andre
på best mulig måte. Dette betyr at vi hele tiden må vurdere behovet for
å gjøre justeringer. Så langt er det ingenting som tyder på at innføringen
av 18-årsgrensen for tiltakspenger er spesielt problematisk.
Jan Bøhler (A) [12:51:59]: Jeg takker statsråden for svaret.
Det jeg synes er beklagelig, er at det er det samme som ble sagt
da dette ble gjennomført i 2016. Jeg har spurt om det tidligere
i Stortinget og hadde håpet at man nå, etter et par års tid, var
i stand til å se problemene det skaper.
Jeg har besøkt dem som jobber med
oppsøkende tjenester overfor disse unge som faller utenfor, i så
å si alle bydeler hvor dette er mest aktuelt i Oslo, og alle sier
det uten tvil er slik at de 4 000 kronene i lommepenger man kunne få
i tiltakspenger for å være med på tiltak, ikke er et incitament
på den måten statsråder snakker om det på. Tvert imot, for dem som
har falt ut av skolen, og som er langt fra å kunne komme tilbake
dit, vil det å stå opp på morgenen og delta på tiltak gjøre at de
kan få orden på livet sitt og lettere kan komme tilbake til skolen.
Jeg vil spørre om ikke statsråden
ser den siden ved dette, at det å være med på noe og ikke bare gå
uten noe som helst å drive med er viktig for disse ungdommene. Det
er et faktum at i noen bydeler i Oslo dropper 40–45 pst. ut av skolen.
Man kan ikke bare si at alle skal i skolen – punktum. Man må ha
et alternativ.
Statsråd Anniken Hauglie [12:53:08]: Det er dilemmaer på
dette området. Jeg var byråd i Oslo på den tiden da dette ble innført,
og da hørte jeg det motsatte av det representanten Bøhler tar opp,
nemlig en bekymring for at utsatt ungdom trekkes ut av skolen for
de 4 000 kronene i tiltakspenger, at det ble en viktig del av både
ungdommenes og kanskje til og med familienes økonomi. Så dette kan
gå begge veier. Hvis man gir unge mennesker 4 000 kr for å slutte
på skolen, er det en risiko for at terskelen for å forlate skolen
er lavere.
Vi er opptatt av å holde ungdommene
i skolen, av hva som skal til for å holde dem i skolen, og sørge
for at de får videregående opplæring og slik sett står bedre rustet
til å klare voksenlivet sitt. Nav-veiledere i skolen er et viktig virkemiddel
som vi prøver ut nettopp for å se om det lettere kan holde ungdommene
i skolen. Ulike opplæringstiltak i regi av Nav for å få ungdommene
tilbake på skolen mener jeg er viktig. Aktivitetsplikten er viktig,
og fraværsgrensen er viktig. Vi må legge alle våre ressurser i å
holde ungdommene i skolen og ikke ha tiltak som trekker dem ut.
Jan Bøhler (A) [12:54:15]: Jeg er helt enig med statsråden
i at det er viktig å holde ungdommene i skolen og gjøre alt for
det, men den dessverre store andelen som faller ut, og som faller
ut i lange perioder – mange kommer ikke tilbake til skolen – kan
vi ikke bare gå og se på. Vi må ha tiltak som kan trekke dem inn
i aktivitet.
Jeg vil vise til at i Oslo i 2016
og 2017 – uten at jeg skal påstå at jeg har bevis for en direkte
sammenheng – etter at tiltakspengene for denne aldersgruppen vi
snakker om, ble avviklet, har ungdomskriminaliteten økt med henholdsvis 25
pst. og 20 pst. i de årene.
Dette er bare ett av mange tiltak
som kan hjelpe for å få dem som er utsatt for denne type påvirkning,
inn i aktiviteter. Men jeg mener alle sektorer må forebygge og være med
på å se hva en kan bidra med, og ikke at politiet skal gjøre jobben
alene. Jeg skulle ønske statsråden ville se nærmere på dette, for
det er snakk om ungdom som har lang avstand til det å gå på skolen,
og som lenge har falt utenfor, som oppfølgingsteamene rekrutterte
til disse ordningene. De snakker om at bare i Groruddalen er det
200 aktuelle … (presidenten klubber).
Presidenten: Tiden
er ute.
Statsråd Anniken Hauglie [12:55:28]: Ja, det er riktig at
ungdomskriminaliteten har økt fra 2016, faktisk også fra 2015, men
det har også gjennomføringsprosenten i skolen gjort. At gjennomføringsprosenten
øker, er et viktig signal å ta med seg. Jeg mener at det som er
avgjørende nå, er at vi sørger for de ungdommene vi her snakker
om, som i utgangspunktet er utsatt – mange faller ut av skolen og
har få formelle kvalifikasjoner. Når vi ikke klarer å kvalifisere
dem i ungdomslivet, vil de få store utfordringer når de blir eldre.
De vil ikke ha noen grunnmur å bygge fremtiden sin på.
Vi må unngå å ha tiltak og initiativ
som trekker dem ut av det som skal legge grunnlaget for resten av
deres liv. Jeg vil også minne om, om jeg ikke husker helt feil,
at nettopp denne ordningen skapte begrepet «naver».
Presidenten: Spørsmål
8 vil verta handsama no.
Presidenten: Dette
spørsmålet, frå representanten Tore Hagebakken til helseministeren,
vil verta svara på av eldre- og folkehelseministeren, som rette
vedkomande.
Tore Hagebakken (A) [12:56:47]: «Før var det slik at en av
døtrenes oppgaver var å ta seg av de eldre i familien. Dagens døtre
er som regel i full jobb, men bærer fremdeles hovedansvaret når
mor eller far trenger omsorg. I 2014 viste NOVA at en kvinne med
en sønn ville mottatt 25 prosent mer offentlig omsorg enn om hun
hadde hatt en datter – 120 minutter mer i uka.
Hva har statsråden gjort for at
alle skal få like god omsorg, uavhengig av kjønnet til barna deres,
og hva vil han gjøre for at kvinner ikke skal måtte ta større pårørendeansvar
enn menn?»
Statsråd Åse Michaelsen [12:57:44]: Pårørende er en uvurderlig
ressurs – både for sine nærmeste og for helse- og omsorgstjenesten.
Pårørende kan også kalles en fornybar ressurs dersom de blir tatt
godt vare på.
Den frivillige og i hovedsak familiebaserte
omsorgen er nesten på størrelse med den kommunale omsorgstjenesten. Det
er dessverre ingen selvfølge at dette vil vare i årene som kommer.
Gamle foreldre og pleietrengende familiemedlemmer trenger omsorg
fra sine nærmeste, og samfunnet er avhengig av innsatsen som de
pårørende bidrar med. Vi må støtte og avlaste de pårørende og legge
til rette for at familien kan ha mulighet til å kombinere yrkesaktivitet med
omsorg for sine nære. På den måten tar vi vare på de pårørende som
en ressurs – også i framtiden.
Denne regjeringen har allerede gjort
mye for å styrke de pårørendes situasjon. En ny bestemmelse i helse-
og omsorgstjenesteloven trådte i kraft 1. oktober i fjor. Den samler
og tydeliggjør kommunens ansvar for pårørende som har et særlig
tyngende omsorgsarbeid. Helse- og omsorgstjenesten blir stadig flinkere
til å spørre brukeren: Hva er viktig for deg? Den nye pliktbestemmelsen
innebærer at dette spørsmålet også skal stilles til de pårørende.
Vi trenger mer kunnskap om hva brukere
og pårørende mener om omsorgstjenestene. Det håper vi å få gode
svar på i den nasjonale bruker- og pårørendeundersøkelsen som vi
skal gjennomføre.
Et av hovedmålene med reformen Leve
hele livet er å sørge for at pårørende ikke blir utslitt, og at
de kan bidra for sine nærmeste. Jeg vil komme tilbake til innholdet
i denne reformen i en egen stortingsmelding i løpet av våren.
Så litt til det konkrete som representanten
her tar opp, dette med kjønnsforskjellen med hensyn til bruk. Jeg
vil mene at mye av dette også har å gjøre med holdninger innad i
den nære familien til den enkelte eldre, og hvordan man kanskje
forventer at jentene skal ta mer ansvar enn guttene. Det er jo sånn
at å lovpålegge holdninger er vanskelig, men vi må jobbe med holdninger
om at det skal være en heltidskultur, at alle skal kunne delta både
i vanlig dagtidsarbeid og skiftarbeid, uansett kjønn, og samtidig kunne
delta i omsorgsarbeid hjemme.
Helse og omsorgstjenester skal gis
etter behov. Det er derfor ikke greit at eldre som har døtre som
pårørende, mottar mindre omsorg fra det offentlige dersom hjelpebehovet
er det samme. I regjeringsplattformen har vi varslet at vi vil legge
fram en egen pårørendestrategi. At det er ulike forventninger til
menns og kvinners omsorgsarbeid, og hva som vil være viktig for
å sikre at kvinner ikke skal pålegges større ansvar enn menn, kan
være et aktuelt tema i denne strategien.
Tore Hagebakken (A) [13:00:44]: Takk for svaret.
Jeg oppfatter statsråden dit hen
at hun vil ta tak i dette, men jeg må få lov til å spørre litt videre.
Jeg tror at fleksibilitet vil virke positivt. Så hvordan mener statsråden
at en kan tilrettelegge omsorgstilbudet bedre for å bli mer fleksibelt?
For i dag er de fleste avlastningsordninger tilpasset dagtid, eksempelvis
dagaktivitetstilbud for demente. Det finnes lite variasjon i tilbudet
for dem som har pårørende som arbeider skift, som på kvelder og
i helger, som en i mange typiske kvinneyrker nettopp gjør. Dette
kan føre til at en reduserer arbeidet og får mindre inntjening også
som pensjonist.
Hvordan kan en sikre at avlastningstilbud
for pårørende ikke bare er på dagtid, men også tar større hensyn
til folk som arbeider skift?
Statsråd Åse Michaelsen [13:01:44]: Jeg synes at det representanten
her tar opp, er veldig viktig, for vi vil jo ha en smidig overgang,
og vi vil ha et tettere samarbeid med de ulike yrkesgruppene, om
en jobber dagtid eller jobber skift. Å sette pasienten, eller den
eldre, i sentrum er målsettingen til denne regjeringen og i mye
større grad å kunne spørre den enkelte hva han eller hun trenger.
Da skal det ikke være slik at en er låst fast til kun å få gode
tjenester om en har vanlig dagtidsarbeid.
Så dette er ting jeg vil ta med
meg når vi nå skal legge fram pårørendestrategien etter hvert –
se på hvordan vi kan få til et samarbeid, være mer fleksible og
ha en bredere tilnærming for å kunne se på utfordringene knyttet
til de spørsmålene representanten tar opp. Jeg synes det er veldig
relevante og viktige spørsmål.
Tore Hagebakken (A) [13:02:39]: Statsrådens svar gir stor
grunn til forventninger til den meldinga som kommer, og til en aktiv
oppfølging av pårørende i forbindelse med den nasjonale strategien
som en i regjeringsplattformen har sagt skal komme. Så igjen: Det
gir grunn til store forventninger, for dette er særdeles viktig
for at vi skal lykkes med å ha hender nok i framtiden.
Jeg vil likevel spørre: Hva vil
regjeringa gjøre for å belyse disse utfordringene og fremme likestilling
for kvinner som er pårørende, og som pleier eldre og syke uansett
hva de jobber med og hvor de jobber?
Statsråd Åse Michaelsen [13:03:30]: Jeg refererte i hovedinnlegget
mitt til at vi nå gjennomfører en nasjonal bruker- og pårørendeundersøkelse
som også vil gi en pekepinn på hvor skoen trykker, og hva en opplever
der ute som vanskelig for å få endene til å møtes, for å gi en god omsorg.
Det skal gjennomføres en pilot nå
i mars, altså i denne måneden. Deretter skal Folkehelseinstituttet
validere spørsmålene og analysere resultatene av undersøkelsen fra de
pilotkommunene som i desember 2017 kom inn i prosjektet, og med
anbefalinger til videre drift og arbeid med spørreundersøkelsen.
Jeg tror vi vil høste mye erfaringer og mye kunnskap når vi får
disse svarene på plass. De som jobber aktivt med dette, vil garantert
komme tilbake, for de vet hvor skoen trykker.
Presidenten: Me
går no til spørsmål 15.
Tuva Moflag (A) [13:04:43]: Mitt første spørsmål til statsråden
er som følger:
«Statsråden har varslet tøffere turnus i
eldreomsorgen, men hvilke gulrøtter vil statsråden bruke for å gi
ansatte i eldreomsorgen en bedre arbeidshverdag, slik at vi får
lavere sykefravær, flere hele stillinger og ansatte som klarer å stå
lenger i jobben?»
Statsråd Åse Michaelsen [13:05:07]: Jeg må innledningsvis
påpeke at jeg i intervjuet med Fædrelandsvennen – regionsavisen
nede på Sørlandet, som jeg antar representanten sikter til – ikke
brukte begrepene «tøffere turnus» eller «kampsak», og at disse begrepene
får stå for avisens egen regning.
Mitt utgangspunkt er å legge til
rette for best mulig omsorgstjenester. Forskning viser at stort
omfang av små stillinger i denne sektoren fører til svekket tjenestekvalitet
og ineffektive tjenester. Kvaliteten på tjenestene reduseres når
brukerne må forholde seg til mange ansatte, viktig informasjon går
tapt i vaktskifter, mange små stillingsprosenter gjør det vanskelig
å rekruttere kvalifisert arbeidskraft, og – ikke minst – tilbud
om kun deltidsstillinger har negativ innvirkning på ungdoms utdanningsvalg.
På den andre siden velger mange
deltidsstillinger frivillig, og muligheten for å jobbe deltid er
trolig en viktig årsak til den høye yrkesdeltakelsen blant kvinner
i Norge. Samtidig gir små stillinger uverdige ansettelsesforhold
for arbeidstakere som er avhengig av en fullverdig og ikke minst
forutsigbar jobbsituasjon for å kunne få tilstrekkelig lønn og pensjon.
Skift/turnusutvalget konkluderte
med at en av de viktigste årsakene til den høye deltidsandelen blant
turnusarbeidere er at det blir et stort behov for arbeidskraft i
helgene når turnusplanene vanligvis legges opp med hver tredje helg
eller sjeldnere. Videre uttrykte utvalget at det som framstår som
helt sentralt for å få redusert deltidsbruken, er at helgefrekvensen
i turnusplanene bør økes.
I dette arbeidet trenger vi bl.a.
alternative turnusordninger avtalt mellom partene i arbeidslivet,
basert på frivillighet og med utgangspunkt i sektorens behov. Det
var bl.a. derfor regjeringen i 2015 endret arbeidsmiljøloven og
åpnet for at det skulle bli enklere for partene lokalt å avtale vakter
opp til 12,5 timer. På den måten kan man f.eks. avtale lange vakter
i helgene og dermed dekke behovet for søndagsarbeid uten å arbeide
flere helger.
Jeg vet at det gjøres mye bra arbeid
ute i kommunene med sikte på å redusere andelen deltid, men dette
virker likevel ikke å være nok. Arbeidstidsutvalget påpekte at problemene
knyttet til helgeproblematikken i helse- og omsorgssektoren har
vært kjent og omtalt i mange år, men at partene likevel ikke har
greid å finne fram til en løsning.
Jeg skjønner – og jeg skjønner veldig
godt – at deltidsproblematikken innenfor omsorgstjenestene er sammensatt,
og jeg er interessert i å ha en dialog med partene i arbeidslivet
for å se nærmere på dette.
Tuva Moflag (A) [13:07:58]: Mange kommuner gjør nå forsøk
med utrulling av økt grunnbemanning i eldreomsorgen. Dette har i
bl.a. Rana kommune gitt gode resultater ved Gruben sykehjem, og
de ser nå på en utvidelse til flere deler av kommunen. Med økt grunnbemanning
kan man få en bedre arbeidshverdag for de ansatte, bedre kvalitet
for brukerne, mer heltid og mindre sykefravær. Mitt spørsmål blir
da: Vil statsråden legge til rette for økt grunnbemanning i eldreomsorgen?
Statsråd Åse Michaelsen [13:08:35]: Det viktigste for meg
nå er å se på en fleksibilitet som ivaretar brukeren i sentrum.
Om det betyr at en skal øke grunnbemanningen, om det betyr at en
skal åpne opp for dette med fleksibel alternativ turnus, slik jeg
har uttrykt et ønske om å se på, tror jeg er viktig å gå i dialog
om med både brukerne og ikke minst organisasjonene for å kunne løse
– at vi ikke låser oss til et standpunkt og sier at det er det eneste som
vil kunne løse de utfordringene vi har, som vi har kjent til i så
mange år, og ikke klart – men jeg vil ikke konkludere på det nå.
Men jeg er veldig åpen for å se på løsninger, for jeg er helt klar
over at om vi skal løse utfordringen med den økningen vi får av
eldre – og ikke minst sykere eldre, for vi lever lenger – må vi
tørre å tenke nytt, og vi må tørre å tenke nytt i fellesskap.
Tuva Moflag (A) [13:09:27]: Linda Lavik, fylkesleder i Norsk
Sykepleierforbund i Buskerud, skriver i Drammens Tidende i dag:
«De siste årene har det vært forsket
mye på sammenheng mellom arbeidstidsordninger og helse. Forskning
viser at turnusarbeid er forbundet med en rekke negative helseeffekter
og konsekvenser for psykososialt velvære, som konflikt mellom arbeid
og familie, økt tretthet, økt risiko for hjerte- og karsykdommer, mage-tarm
problemer og kreft.»
Med dette bakteppet og bevisstheten
om at vi trenger å gjøre det attraktivt å jobbe innenfor helsesektoren,
frykter ministeren helsekonsekvensene av en såkalt tøffere turnus, og
frykter hun for konsekvensene når det kommer til rekruttering?
Statsråd Åse Michaelsen [13:10:19]: Det som er kjent fra
forskning, som representanten her påpeker, kjenner jeg til. Jeg
ser på en del av de siste forskningsresultatene som har vært omtalt,
som gjelder nettopp skift- og turnusarbeid, hvor en har påpekt at
når den enkelte helsearbeider går korte arbeidsperioder og har det
man kan kalle korte uthvilingsperioder, får man aldri hentet seg
inn igjen. Når en ser på at mange kanskje går en turnus som tilsier
tre dager på jobb, to dager fri osv., har forskningsmiljøene i den
siste rapporten nå påpekt at det å ha en lengre friperiode gjør
at en henter seg inn. I tillegg kommer elementet med å gå en turnus
som tilsier at en kanskje har morgenskift og vekslende skift innenfor
kort tid – kveld, morgen og kanskje på igjen neste morgen, osv.
– og at hviletiden ikke er lang nok. Det er en stor belastning,
for vi vet at kroppen trenger pause. Det er nettopp disse tingene
jeg ønsker å se på og jobbe med. Men å ha en lengre friperiode har
vist seg å være veldig positivt.
Presidenten: Dette
spørsmålet, frå representanten Nina Sandberg til forskings- og høgare
utdanningsministeren, vil verta svara på av eldre- og folkehelseministeren
på vegner av forskings- og høgare utdanningsministeren, som er bortreist.
Nina Sandberg (A) [13:11:47]: «NIFU har beregnet at med mindre
man setter inn tiltak, vil det ta 50 år før det er kjønnsbalanse
blant professorene i universitets- og høgskolesektoren.
Med mindre statsråden er tilfreds
med å vente et par generasjoner på å oppnå kjønnsbalanse, hvilke
tiltak vil regjeringen sette inn for å få opp farten på likestillingsarbeidet
på dette viktige samfunnsområdet?»
Statsråd Åse Michaelsen [13:12:20]: For forsknings- og høyere
utdanningsministeren og for regjeringen er ambisjonene klare om
at veksten vi har sett i andelen kvinner i faglige toppstillinger
i universitets- og høyskolesektoren, skal fortsette i årene som
kommer. Arbeidet med en god kjønnsbalanse i akademia henger tett
sammen med ambisjonene om økt kvalitet i forskning og høyere utdanning.
Vi har ikke råd til å miste eller gå glipp av noen gode hoder grunnet
manglende likestilling og mangfold i denne sektoren. Et selvstendig
og viktig poeng er at økt grad av kjønnsbalanse og mangfold i sektoren
og bedre integrering av kjønnsperspektiver i forskning og innovasjon
ikke bare handler om rettferdighet, men om at de beste argumentene
kommer fram og utvikler den pågående samtalen i akademia.
Kunnskapsdepartementet følger nøye
med på andelen kvinner i dosent- og professorstillinger ved universiteter og
høyskoler. Dette er et nasjonalt styringsparameter i mål- og resultatstyringssystemet
vårt og et viktig tema i den strategiske styringsdialogen som departementet
har med universitetene og høyskolene.
Andelen kvinner i faglige toppstillinger
vokser, men det går likevel for tregt. Det store bildet de siste
årene har vært en økning på omtrent 1 prosentpoeng per år, men bak disse
tallene skjuler det seg store variasjoner mellom institusjoner og
ikke minst mellom fagområder. Vi trenger derfor å basere tiltakene
våre på kunnskap om denne variasjonen og virkemidler som er tilpasset
dette sammensatte bildet.
Regjeringen støtter opp under Komité
for kjønnsbalanse og mangfold i forskning, Kif, sitt arbeid for
å fremme likestilling mellom kjønnene og mangfold ved universitetene,
høyskolene og forskningsinstituttene. I perioden 2014–2017 har komiteen
lagt særskilt vekt på kjønn og etnisitet og bidratt til vektlegging
av likestilling i forbindelse med mange fusjoner i forbindelse med
strukturprosessen for sektoren. For eksempel lyses nå lederstillinger
på NTNU ut med krav om likestillingskompetanse, og flere andre universiteter
har fulgt i NTNUs fotspor.
Kif-komiteen er nylig oppnevnt for
perioden 2018–2021 og er ett av de viktigste virkemidlene vi har
som spydspiss og pådriver for feltet, sammen med BALANSE-programmet
i Forskningsrådet, som i perioden 2013–2022 finansieres med om lag
130 mill. kr for å støtte opp under målet om å bedre kjønnsbalansen
på seniornivå i norsk forskning gjennom ny kunnskap, læring og ikke
minst innovative tiltak. Jeg vil også gjerne nevne Forskningsrådets gode
arbeid med rekruttering og gode karrieremuligheter for yngre forskere
der de har særlig oppmerksomhet på kjønnsperspektivet. Viktig er
det også at vi gjennom NordForsk finansierer nordiske sentre for
fremragende forskning for å få mer kunnskap om hva barrierene består i,
og hva som kan gjøres.
Nina Sandberg (A) [13:15:21]: Statsråden nevnte BALANSE-programmet,
og det er bra. Forskningsinstituttet Simula har innført en familievennlig
bonus for sine ansatte. Alle som får barn, får 25 000 kr i bonus.
I tillegg får nybakte foreldre som jobber med doktorgrad, fire måneders
ekstra finansiering. En studie i nettopp Forskningsrådets BALANSE-prosjekt
viser at balansen mellom jobb og familie er en barriere mot likestilling
i akademia. Spørsmålet om kjønnsbalanse handler også om arbeidsplassens
kultur og ikke minst struktur for likestilling. Er denne typen strukturelle
tiltak som babybonus og ekstra tid noe statsråden vil legge til
rette for i akademia generelt?
Statsråd Åse Michaelsen [13:16:10]: Nå er ikke jeg ansvarlig
for saksfeltet, så jeg kan ikke tale på vegne av forsknings- og
høyere utdanningsministeren om akkurat dette, om hva hun måtte ønske
å gjøre, men jeg kommer gjerne tilbake til det. Det er klart at
dette oppfølgingsspørsmålet vil komme inn til forsknings- og høyere
utdanningsministeren med mulighet for å gi et tilsvar på et senere
tidspunkt. Så jeg håper det er i orden for spørreren.
Nina Sandberg (A) [13:16:41]: I Europa er det flere land
som har innført nasjonale strategier for å sikre bred rekruttering
til høyere utdanning. Forskerforbundet har tidligere bedt regjeringen
gå i dialog med sektoren om å lage en slik helhetlig rekrutteringsstrategi.
Norsk studentorganisasjon har tatt til orde for det samme. Arbeiderpartiet
foreslo i forbindelse med behandlingen av likestillingsmeldingen
at Norge også bør utarbeide en sånn type rekrutteringsstrategi for
å motvirke kjønnsulikheter i utdanningsløpet og i akademia. Her
kan både kjønnspoeng og likestillingsstipend vurderes sammen med
andre kvoteringstiltak og virkemidler. Da spør jeg statsråden: Vil statsråden
ta initiativ til at Norge får en slik rekrutteringsstrategi?
Statsråd Åse Michaelsen [13:17:25]: Igjen kan jeg ikke svare
på vegne av ministeren for forskning og høyere utdanning på akkurat
dette punktet. Men på generelt grunnlag kan jeg si at denne regjeringen
er opptatt av at vi får en balanse både i akademia og på andre områder,
som gjenspeiler det som samfunnet etterspør. Det er et likeverd
mellom kjønnene, at en har like muligheter til å lykkes og har like
muligheter til å nå toppen, og at en ikke på et eller annet tidspunkt
når det såkalte glasstaket. Det at Norge som nasjon bør se på en
helhetlig tilnærming, kan jeg på generelt grunnlag si at regjeringen
er opptatt av. Men hva ministeren for forskning og høyere utdanning konkret
vil gjøre, tenker jeg også at det vil bli mulighet til å kunne få
svar på ved en annen anledning.
Presidenten: Då
er dagens ordinære spørjetime slutt.
Referat
Presidenten: Det
ligg ikkje føre noko referat.
Dermed er kartet for i dag ferdighandsama.
Ber nokon om ordet før møtet vert heva? – Møtet er heva.

Møtet slutt kl. 13.19.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no