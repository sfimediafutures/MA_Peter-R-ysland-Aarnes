
﻿
Dato: 30.05.2018
President: Tone Wilhelmsen
Trøen
Innhold

President: Tone Wilhelmsen
Trøen
Presidenten: Representantene
Else-May Botten og Åslaug Sem-Jacobsen,
som har vært permittert, har igjen tatt sete.
Muntlig
spørretime
Presidenten: Stortinget
mottok mandag meddelelse fra Statsministerens kontor om at statsminister
Erna Solberg vil møte til muntlig spørretime.
Statsministeren er til stede, og
vi er klare til å starte den muntlige spørretimen.
Vi starter med første hovedspørsmål,
fra representanten Jonas Gahr Støre.
Jonas Gahr Støre (A) [10:00:42]: Mitt tema er beredskap i
nord, i stort.
Etter å ha stilt gjentatte spørsmål
til forsvarsministeren sist onsdag er det dessverre nødvendig å
følge opp denne tråden med statsministeren i dag. Hun kan vel svare
for beredskapen i Forsvaret, og er vel ikke inhabil til å snakke
om krisen i luftambulansen.
Mitt første spørsmål gjelder Kystvaktens
tilgang til helikoptre. Det er det behov for langs hele vår kyst,
fra Grense Jakobselv til Hvaler og til havs, men kanskje særlig
for befolkningen i nord. Seks av Forsvarets nye NH90-helikoptre
var tiltenkt Kystvakten, men 1. februar anbefalte forsvarssjefen
å flytte alle NH90-helikoptrene til Sjøforsvarets fregatter i Bergen.
Det etterlater altså en Kystvakt uten helikoptre. Forsvarsministrene
kunne ikke si hva regjeringen mente om det. Vi vet hva den helikopterkapasiteten
betyr i nord – det ble reddet folk som var forlist utenfor Troms
i februar. Det dårlige været i påsken viste betydningen av en redningstjeneste
i lufta. Så dette er et problematisk tema.
I revidert budsjett har regjeringen
foreslått å kutte antall hærhelikoptre i Troms fra ni til tre. Regjeringen skriver
rett ut at med dette tiltaket vil de fjerne dagens transportberedskap
for politiet. Det betyr også noe. Hæren kan merke seg at per i dag
ville det med en slik løsning vært bare ett helikopter igjen til
dem, for to av de tre flyr nå luftambulanse, fordi luftambulansen
er i krise.
Sist onsdag kunne forsvarsministeren
ikke gi klargjørende svar om Kystvaktens helikoptre. Han sto fast
ved å flytte Bell-helikoptrene sørover. Sist mandag ble vi informert
om at nye redningshelikoptre til erstatning for Sea King er kraftig
forsinket og først vil bli tatt i bruk i 2021.
Mitt første spørsmål handler om Kystvaktens
helikoptre. Fire måneder etter forsvarssjefens faglige anbefaling
om å frata Kystvakten deres helikoptre – kan statsministeren her
og nå avklare om og i så fall når Kystvakten får egne helikoptre?
Statsminister Erna Solberg [10:02:45]: La meg begynne med
å si at jeg er helt enig i at det er ekstremt viktig at vi har god
beredskap i hele landet. En av de tingene regjeringen derfor tidlig
sørget for, var å sette ned tiden for beredskap for helikoptre,
slik at vi hadde raskere beredskap i tilfelle noe skulle skje i
Norge. Det som skjer nå, er at vi får flere ulike kategorier helikoptre
inn til Norge. Vi får flere helikoptre til Kystvakten/fregattene,
vi får nye helikoptre knyttet til hele redningstjenesten, og vi
har fått nye politihelikoptre. Det betyr også at det er mange planer
som er under endring og omlegging.
Det er ikke slik at regjeringen har
gjort ferdig sitt arbeid knyttet til forsvarssjefens anbefalinger
om NH90 og plasseringen av dem. Det er mulig at fire måneder er lang
tid etter representanten Støres vurdering, men Forsvarsdepartementet
går nå grundig igjennom dette for å sikre at vi har god forsvarsevne.
Vi skal også ha med oss hvordan beredskapen er når det gjelder disse
spørsmålene. Men ingen endringer i dette kommer til å skje før vi faktisk
er ferdig med beslutningene, så beredskapen vil være god i Norge.
Det er heller ikke slik, som det
implisitt ble påstått i dette spørsmålet, at i en gitt situasjon,
som i dag, vil bare ett helikopter være tilgjengelig i Nord-Norge.
Det som også ligger veldig tydelig i det som står i revidert nasjonalbudsjett,
er at i gitte situasjoner vil man flytte helikoptre opp når man
har spesielle situasjoner, som nå, for å avhjelpe. Det som skjer
nå, er at man flytter 15 helikoptre ned til Rygge for at spesialstyrkene
kan trene, øve og ha beredskap knyttet til det. Det betyr ikke at
dette ikke vil være fleksibelt hvis det er spesielle situasjoner
– som nå, når vi har avgitt to helikoptre som skal sørge bedre beredskap
for syke i nord.
Jonas Gahr Støre (A) [10:04:59]: Personlig betyr fire måneder
ikke så mye for meg, for jeg bor midt i en by som har en ambulansetjeneste
som virker, og en redningstjeneste som virker. Men fire måneder
med usikkerhet for folk i nord betyr faktisk noe når man er uklar på
om Kystvakten kommer til å ha helikoptre langs vår kyst.
Ingen endring i beredskap før vi
er ferdig med beslutningen, sier statsministeren. Nei, det sier
seg vel selv. Spørsmålet mitt er: Hvilke tanker gjør hun seg om
dette? Kan hun garantere, og eventuelt når – fire måneder er kanskje
kort tid – kan hun gi svar på om Kystvakten får helikoptre? Dette
har vært et tema gjennom mange år. Forsvarsministeren sier at de
holder på å vurdere saken, men det må være mulig å få en antydning.
Er det fire måneder til? Er det et år til – eller hvordan ligger
det an?
For øvrig blir redningshelikoptrene
til erstatning for Sea King-helikoptrene forsinket. Politiet får
beskjed om at den beredskapsstøtten de får fra Bell-helikoptrene, bortfaller.
Med statsministerens løsning vil det til daglig være igjen bare
tre Bell-helikoptre i nord. To av dem vil i dag kjøre flytransport.
Sikkerhet er i alle fall ikke det. Når kommer kystvakthelikoptrene?
Statsminister Erna Solberg [10:06:04]: Ingen i nord har fått
en forverret beredskap på grunnlag av en diskusjon om hvordan man
fremtidig skal disponere NH90. Når representanten Gahr Støre gir
inntrykk av at man i nord burde ha vært redd i de siste fire månedene,
mens han ikke er redd her, ja, så er det å spille på følelser, som det
ikke er noe grunnlag for å gjøre. Helikoptrene er i nord, de er
til stede for beredskap, og de er i bedre beredskap nå enn de var
før denne regjeringen tiltrådte. Det er viktig å understreke.
Så snakker vi om fremtidige løsninger.
Jeg er enig i at det er viktig at Kystvakten trenger helikoptre
og kapasitet. Jeg er enig i at vi må bruke ressursene våre bedre, men
vi må få tid til å gjøre disse vurderingene fremover. Jeg synes
at i så store spørsmål som dreier seg om beredskap, og i så store
spørsmål som dreier seg om hvordan forsvarsevnen vår fremover skal
være god, bør man unnlate å spille på følelser i en vanskelig situasjon.
De helikoptrene vi har, Bell-helikoptrene, står i nord, de er til stede
for beredskap, og det har ikke vært noen økt frykt i tilknytning
til det i løpet av de siste månedene.
Presidenten: Det
åpnes for oppfølgingsspørsmål – først Jonas Gahr Støre.
Jonas Gahr Støre (A) [10:07:09]: Dette handler overhodet
ikke om å spille på frykt. Den uroen som folk i nord nå føler, med
en luftambulanse som de må følge fra dag til dag – slik som de følger
værmeldingen – er skapt av regjeringens klønete håndtering av luftambulansesaken.
Det er statsministeren som skaper denne fryktsituasjonen.
I valgkampen var hun opptatt av at
Hæren ikke hadde behov for egne helikoptre i Nord-Norge. Hun ville flytte
alle Bell-helikoptrene til sør. Det var vi og flertallet i denne
sal uenig i, men statsministeren sa at hun ville flytte helikoptrene
sørover først når «alternativ helikopterkapasitet er på plass i
nord». Den alternative kapasiteten skulle være Kystvaktens helikoptre
og de nye redningshelikoptrene. Nå har forsvarssjefen anbefalt å
flytte alle kystvakthelikoptrene i sør til Bergen – der trenger de
dem til fregattene, sier han. Mandag kom nyheten om at de nye redningshelikoptrene
blir utsatt. Kan statsministeren nå oppklare sin modell for «alternativ
helikopterkapasitet» for Hæren i Nord-Norge?
Statsminister Erna Solberg [10:08:05]: Vi kommer til å sørge
for at helikopterberedskapen i nord er god. Vi har ikke gjort ferdig
vurderingen av det som forsvarssjefen har kommet med av prioriteringer.
Derfor kan vi ikke konkludere i alle delene.
En av de tingene som skjer, er at
de pengene som vi i denne regjeringsperioden har brukt til bedre
beredskap – i motsetning til tidligere regjeringer, som hadde en dårligere
helikopterberedskap – nå overføres til Justis- og beredskapsdepartementet,
slik at de pengene som er brukt til dette, også vil kunne brukes
til andre løsninger. Men vi kommer til å ha et helhetlig perspektiv
på det, slik at vi også har en god sivil beredskap. Det er jeg opptatt
av. Det var også grunnen til at vi ikke fulgte forsvarssjefens anbefalinger
– å flytte alle helikoptrene raskt ned til Rygge – da vi laget langtidsplanen,
men sa at vi skulle avvente til vi hadde annen, alternativ kapasitet,
for å kunne gjøre dette.
Presidenten: Jonas
Gahr Støre – til oppfølgingsspørsmål.
Jonas Gahr Støre (A) [10:09:00]: Å flytte dette fra ett departement
til et annet – dette er jo utenomsnakk. Spørsmålet er: Hva er den
alternative helikopterkapasiteten for hæren? Kan statsministeren
si noe nærmere om det? Hun skal flytte alle Bell-helikoptrene sørover når
hun har en alternativ løftekapasitet for vår hær. Hva ser hun for
seg som det alternativet?
Statsminister Erna Solberg [10:09:19]: Jeg tror jeg må rydde
litt i Jonas Gahr Støres argumenter nå. Han begynte med å snakke
om NH90, så var han innom luftambulansene, og nå er han tilbake
på løftekapasiteten for Hæren. Begrunnelsen til regjeringen for
ikke å ville flytte Bell-helikoptrene så raskt ned til Rygge som
forsvarssjefen ville, var ikke løftekapasiteten til Hæren – det
er helt riktig, for de ble i liten grad brukt til det i Forsvaret
tidligere – det var faktisk for å sørge for beredskapen for politiet
og rask utrykning. Det skal vi sørge for finnes i Nord-Norge, for
man skal ha den typen løsninger. Det betyr at når det blir frigjort
mer penger fra dagens løsning, må vi sette andre løsninger opp.
Så vi har ikke konkludert i NH90-spørsmålene.
Men å blande dette sammen med dagens
krise i luftambulansen, synes jeg er å benytte seg av et godt politisk
triks, som jeg synes ikke bør gjøres i en så viktig sak: spille
på følelser om beslutninger som ikke er fattet. Helikoptrene er
i nord, de kommer til å være i nord, og vi skal sørge for god beredskap.
Presidenten: Jonas
Gahr Støre – til oppfølgingsspørsmål.
Jonas Gahr Støre (A) [10:10:19]: Dette er en fin overgang
til luftambulansen, det som også er beredskap i luften. Krisen i
luftambulansen understreker betydningen av langsiktig planlegging,
som for Forsvaret. Det vi erfarer i dag, er en varslet krise, etter
at Luftambulansetjenesten HF unnlot å lytte til det klare rådet
at når de lyser ut et anbud, må de være sikre på at nøkkelressursen,
nemlig kompetente folk, er med og til stede. Etter at det rådet
ble gitt, fulgte Helsedepartementet opp med et brev til Luftambulansetjenesten HF og
understreket viktigheten av denne nøkkelressursen – nemlig kompetent
og erfarent personell. De unnlot å følge det rådet. Resten er historie,
selv om den historien er veldig virkelig for folk.
Mitt spørsmål er: Hvem har ansvaret?
Helseministeren sa i denne salen at det overordnede ansvaret ligger
hos Luftambulansetjenesten HF. Men finnes det ikke et ansvar over
det, nemlig hos helseministeren selv – han som i 2013 sa at demonstrasjonstog
i Helse-Norge skulle gå til ham, at han var ansvarlig? Har ikke
helseministeren det overordnede ansvaret for den situasjonen som
nå har oppstått for luftambulansen i nord?
Statsminister Erna Solberg [10:11:21]: Helseministeren har
det overordnede ansvaret for å sørge for at vi har et godt helsevesen
i Norge, og at vi finner gode løsninger på kriser og situasjoner
som oppstår.
Vi har noen vanskelige situasjoner
knyttet til luftambulansen og overgangen mellom to anbud. Dette
er en tjeneste som har vært anbudsutsatt i absolutt alle år. Det er
en sektor som har opplevd ganske store endringer, bl.a. i lønns-
og arbeidsvilkår. I alle andre deler av transportsektoren har man
hatt lønnsnedganger og endringer i et tidligere ganske stort høytlønnsområde. Der
har det altså blitt en vanskeligere situasjon.
Helseministerens ansvar er å sørge
for at vi klarer å ha god beredskap. Derfor har vi også sørget for
å rekvirere beredskap fra Forsvaret for å ha tilstedeværende helikoptre
som kan hjelpe i forbindelse med flyvning. Vi lager også planer
for enhver gitt situasjon, om dette ikke skulle finne sin løsning.
Nå er jeg glad for at den nye leverandøren
og flyverne igjen sitter rundt bordet og forsøker å finne frem til
gode løsninger.
Presidenten: Anniken
Huitfeldt – til oppfølgingsspørsmål.
Anniken Huitfeldt (A) [10:12:33]: For å bruke statsministerens
egne ord – jeg må si jeg synes det er litt spesielt at statsministeren
her i denne stortingssalen beskylder Støre for å spille på følelser,
når hun selv i valgkampen anklaget Støre for å bedrive bløff. Støres
bløff vil bli avslørt, sa hun. Det er ganske sterke ord, det er ganske
mye følelser.
Saken er den at helikoptre i nord
henger sammen – når det gjelder Kystvakten, når det gjelder redningshelikoptrene,
og når det gjelder Hærens helikoptre. Hvis vi ikke hadde vært så
opptatt av å beholde Hærens helikoptre i nord, ville alle ha vært
flyttet sørover i den vanskelige situasjonen vi nå står oppe i.
Vi får ikke svar på når Kystvakten skal få helikoptre. Utredning
i fire måneder har alvorlige konsekvenser. Én av fire piloter har
allerede sluttet.
Mitt spørsmål er: Angrer statsministeren
på at hun gikk så høyt på banen i løpet av valgkampen og anklaget andre
for bløff, når hun nå ikke klarer å svare klart på hva slags helikoptre
vi trenger?
Statsminister Erna Solberg [10:13:39]: Den diskusjonen i
valgkampen dreide seg om hvorvidt det skulle være full dekning på
Rygge, og om flyttingen til Rygge av de samme helikoptrene – som
Arbeiderpartiet benyttet anledningen til å si når de var i Østfold,
samtidig som de i Nord-Norge sa at vi skulle ha full dekning og fortsatt
opprettholde beredskapen med Bell-helikoptre i nord. Det var altså
dobbeltkommunikasjon – man snakket om at de samme flyene skulle
stå to forskjellige steder, på samme tidspunkt.
Om vi skal få fullgod terrorberedskap,
og om vi skal sørge for å bruke spesialstyrkene til de spisse områdene, har
det vært en tydelig og klar vurdering at vi trenger å flytte flere
Bell-helikoptre for å få et større tilbud. Svaret fra Jonas Gahr
Støre på mitt innlegg i den diskusjonen den gangen var at det var
tre helikoptre igjen – som det egentlig var meningen skulle fases
ut. Det er nettopp de tre helikoptrene som nå blir stående i nord.
Det er en mindre kapasitet, men det Arbeiderpartiet nå klager på, er
det samme som Jonas Gahr Støre pekte på i valgkampen som et av svarene.
Presidenten: Liv
Signe Navarsete – til oppfølgingsspørsmål.
Liv Signe Navarsete (Sp) [10:14:59]: Alle som høyrer statsministeren
i dag, høyrer at ho ikkje kan gjere greie for kva som skal verte
helikopterberedskapen i nord.
Det er ingen tvil om at Hæren og
Noregs evne til forsvar og beredskap vert svekt ved regjeringas
forslag om å flytte nesten alle helikoptera i nord til sør. Dette
har òg hærsjefen slått fast fleire gonger, m.a. under si grundige utgreiing
for utanriks- og forsvarskomiteen for to veker sidan i indre Troms.
I går kom det fram i fleire medium at forsvarssjefen hadde refsa
hærsjefen for utgreiinga han heldt for komiteen. Forsvarssjefen
var ikkje til stades sjølv, så det må vere andre som har kome på
ideen at han skulle refse hærsjefen.
Den førre forsvarsministeren slo
fast like etter at ho hadde tiltredd, at no skulle ein få reell
openheit om Forsvaret. Ho sa attpåtil: «Åpenhet betyr særlig å bidra
til et korrekt bilde av virkeligheten.» Me har sett klare døme på
det motsette, seinast i går i Dagsrevyen.
Kan statsministeren avkrefte at det
var Forsvarsdepartementet som instruerte forsvarssjefen i å refse
hærsjefen for hans bidrag til å gi eit ærleg og korrekt bilde av situasjonen
i Hæren til utanriks- og forsvarskomiteen?
Statsminister Erna Solberg [10:16:06]: Jeg tror ikke vi skal
bruke Stortingets talerstol til å snakke om rykter som står i avisen
uten kilder eller noe annet knyttet til spørsmål i Forsvaret. Sånn
går det ikke an å drive verken personalpolitikk eller styring.
Det som er viktig for meg, er å
si at ja, det er ytringsfrihet. Og er det et sted jeg føler at det
er stor ytringsfrihet, er det i Forsvaret – når det gjelder å komme
med alternative synspunkter for folk ansatt i Forsvaret med utgangspunkt
i der de står i Forsvaret, hva de ser som behov.
Det som er hovedutfordringen for
oss som politikere, er at vi må få en samlet anbefaling til slutt,
hvor vi veier de ulike delene av ulike sektorer opp mot hverandre. Det
gjør altså forsvarssjefen og hans stab, og hærsjefen er en del av
den staben som har gitt Forsvaret fagmilitære råd, som altså var
grunnlaget for langtidsplanen, med de endringene som regjeringen
gjorde. Og så har vi vært åpne på at vi gjorde andre vurderinger
knyttet til det.
Jeg er blant de politikerne som
ikke tror at vi som politikere skal tro at vi er bedre på de militære
løsningene enn det militæret selv er (presidenten klubber), og vi
får et samlet råd fra Forsvaret.
Presidenten: Presidenten
må minne om at taletiden må overholdes.
Knut Arild Hareide – til oppfølgingsspørsmål.
Knut Arild Hareide (KrF) [10:17:20]: Kristeleg Folkeparti
var ikkje ein del av einigheita rundt langtidsplanen fordi me meinte
at både hær og heimevern burde prioriterast høgare for å sikre eit
balansert forsvar. Men da landmakta blei behandla, blei me med på
ei einigheit innanfor dei rammene som fleirtalet da hadde lagt. Som
eit ledd i det arbeidet bad stortingsfleirtalet regjeringa sjå på
nettopp ei delt helikopterløysing mellom Bardufoss og Rygge. Det
svaret me fekk i revidert, var nedslåande. Me veit jo at helikopter
er ein uunnverleg ressurs for ein moderne hær, ikkje minst er det
viktig når me kjenner nordnorsk topografi. Regjeringa har presentert
ei løysing som knapt nokon i Hæren meiner held mål.
Mitt spørsmål er: Meiner statsministeren
at me kan ha ein moderne hær utan dedikert helikopterstøtte? Og om
ikkje: Er det vilje hos regjeringa til å setje seg ned (presidenten
klubber) for å finne ei truverdig helikopterløysing? (Presidenten
klubber igjen.)
Presidenten: Presidenten
må minne om at taletiden må overholdes.
Statsminister Erna Solberg [10:18:30]: Da regjeringen la
frem langtidsplanen for Forsvaret, er det helt riktig at vi ikke
hadde lagt inn dedikert støtte til Hæren i nord med helikoptre.
Det vi hadde gjort, var å si at vi skulle opprettholde kapasiteten
inntil vi hadde fått andre, nye kapasiteter inn – som bl.a. NH90,
som jo kan bidra i enkelte operasjoner – men primært gjorde vi det av
hensyn til beredskapen for det sivile samfunnet i nord, f.eks. flyttekapasitet
for politiet, som jo er blant de endringene som er viktige. Vi har
lyttet til Stortinget. Stortinget har prioritert løftekapasitet
for Hæren, og derfor opprettholder vi tre Bell-helikoptre for evakueringsmuligheter
for Hæren i nord, for flytting av sårede eller annet som skjer,
mens vi samtidig tar vare på det vi er opptatt av at det var enighet
om å gjøre: sørge for at også spesialstyrkene, vårt fremste grep
i virkelig alvorlige antiterrorsituasjoner, skulle ha god nok helikopterstøtte.
Derfor flytter vi fortsatt 15 helikoptre til Rygge.
Presidenten: Vi
går til neste hovedspørsmål.
Marit Arnstad (Sp) [10:19:55]: Denne regjeringen sier at
den legger stor vekt på beredskap, men det er klart at med det som
har skjedd denne våren, må det være lov å stille spørsmål ved beredskap
for hvem og også hvor i landet. Det har fått utvikle seg en situasjon innenfor
luftambulansen i Nord-Norge der en i realiteten ikke kan garantere
for beredskapen for liv og helse i månedene som ligger foran oss.
Den situasjonen har oppstått som
følge av en skakkjørt anbudsprosess. Luftambulansetjenesten og helseforetaket
i Nord-Norge vurderte åpenbart et nytt anbud på luftambulansen som
en gyllen mulighet til såkalt nyskaping, dvs. å redusere lønns-
og pensjonsutgiftene til de ansatte. Gjennom det valget gjorde de
også pasienter i Nord-Norge til gisler i en kamp for å få ned sine
egne utgifter. Det er en utillatelig måte å gå fram på.
Allerede nå må luftambulansen få
helikopterbistand fra Forsvaret. Da er det krise. Det skjer i fredstid,
i stille vår- og sommervær. Vi er altså midt oppe i en situasjon som
må løses raskt. Pasientenes akuttmedisinske sikkerhet kan ikke vente,
og dersom dette fortsetter ut over høsten, kan faktisk hele luftambulansetjenesten
kollapse.
Jeg må si at når jeg hører statsministeren
i sitt svar til representanten Gahr Støre nærmest antyde at vi som løfter
disse alvorlige problemstillingene, spiller på følelser, blir jeg
nødt til å spørre statsministeren: Hvor alvorlig mener statsministeren
egentlig at denne situasjonen er? Og kan statsministeren, når ingen
av helseforetakets ledere vil garantere at de kan løse situasjonen,
garantere at denne alvorlige beredskapssituasjonen vil bli løst?
Statsminister Erna Solberg [10:21:48]: Først vil jeg rydde
opp i påstanden til Marit Arnstad om hva jeg svarte Jonas Gahr Støre
på. Det var et hypotetisk spørsmål, eller et fremtidsrettet spørsmål,
om hvilken løsning vi har på NH90, som skal ha bidratt til usikkerhet og
vanskeligheter de siste fire månedene. Det er etter min mening ikke
et reelt argument eller en reell situasjon.
Jeg har stor forståelse for at den
situasjonen som er innen luftambulanse, derimot, skaper engstelse,
og det har vært noen utfordrende døgn innimellom her. Nå virker
det som om beredskapen er god. Fra 7. mai har man hatt en beredskapsplan
som har bidratt til at man har bedre tjenester. Man har sørget for
at man også har disse to forsvarshelikoptrene tilgjengelig for å
kunne hjelpe, og i går var ni av ni fly i stand til å fly. Situasjonen ser
ut til å være betydelig bedre.
I ettertid kan man sikkert se på
om det er deler av denne anbudsprosessen som burde vært annerledes, bl.a.
burde man i det forrige anbudet ha stilt tydeligere og klarere krav
til hvordan den leverandøren som fikk anbudet i neste runde, skulle
kunne håndtere en situasjon hvor de mistet anbudet, neste gang.
Dette er en tjeneste som har vært anbudsutsatt i alle år, fra den
ble opprettet i 1988.
Når denne situasjonen har oppstått,
mener jeg at både helseforetaket og Helsedepartementet har jobbet hardt
og skaffet gode løsninger for alternativer som har bidratt til at
vi nå ser at vi både gjennom å leie inn fly og ha helikopterkapasitet
fra Forsvaret har en bedre beredskap for øyeblikket. Så er man forberedt
på å planlegge for hva som er de vanskelige situasjonene hvis man
ikke finner en løsning mellom det nye leverandørselskapet og flyverne,
men vi får jo håpe at man faktisk finner en slik løsning.
Marit Arnstad (Sp) [10:23:53]: Jeg registrerer at statsministeren
mener at problemet er alvorlig, men at hun håper det skal gå over
av seg sjøl ved at partene snakker sammen. Og hun viser til at det
er greit i dag fordi Forsvaret gir bistand. Men vi kan jo ikke basere den
kritiske helseberedskapen i Nord-Norge på at Forsvaret skal gi vedvarende
bistand. Det må faktisk være mulig at den står på egne bein.
Da er vi inne i en problemstilling
som er ganske vanskelig, for det er ingen i systemet som egentlig
tar sjølkritikk for den prosessen som har vært. Toppene i helseforetaket
mener faktisk at en kunne gjort akkurat det samme om igjen, så det
framstår jo som om situasjonen er en slags kalkulert risiko, og
det gir oss igjen det åpenbare problemet i dagens Sykehus-Norge,
nemlig ansvarsfraskrivelse.
Så spørsmålet mitt til statsministeren
er: Hvem mener statsministeren har ansvaret? Er det statsministeren sjøl,
er det helseministeren, er det helseforetaket, er det Luftambulansetjenesten,
eller er det kanskje pilotene – hvem har ansvaret?
Statsminister Erna Solberg [10:24:59]: Helseministeren ga
en bred redegjørelse om denne saken til Stortinget. Den redegjørelsen
er nå til behandling i en stortingskomité, som skal komme opp med
forslag og også vurdere det.
Man har gått igjennom alle sidene
av denne saken. Ansvaret for å levere gode helsetjenester hviler
selvfølgelig på regjeringen, og det hviler på helseforetakene, som
har et leveringsansvar for dette. Vi er i en situasjon med oppsigelser
i et selskap som har en avtale om å levere en tjeneste, og vi lager
planer og beredskap når det selskapet ikke klarer å levere de tjenestene
de får betalt for å levere. Man har altså laget planer som gjør
at man finner andre, kortsiktige løsninger. Det er ikke en tilfredsstillende
situasjon i dag, og det er heller ikke meningen at det skal være
en varig situasjon, som det høres ut som at representanten implisitt
sier at vi planlegger for. Vi planlegger for at dette skal være
et godt tilbud, et bedre tilbud enn det har vært tidligere.
Presidenten: Det
åpnes for oppfølgingsspørsmål – først Marit Arnstad.
Marit Arnstad (Sp) [10:26:06]: Jeg er glad for at statsministeren
bekrefter at hun synes det er en alvorlig situasjon, og at regjeringen
har ansvaret, men det framstår ikke i dag som om regjeringen har
noen umiddelbare tiltak eller svar på de utfordringene som en står overfor.
Da er jeg for så vidt tilbake til mitt første spørsmål, om statsministeren
kan garantere at regjeringen vil bidra til en rask løsning på spørsmålet.
For strengt tatt kan en i dag si at Lufttransport AS er i et mislighold av
det anbudet de er inne i, og en kan også si at Babcock, som skal
ta over anbudet neste år, kan ha levert et anbud under bristende
forutsetninger. De har nemlig scoret godt på kompetanse fordi de
forutsatte at dagens kompetanse skulle gå over til det nye selskapet.
Så det finnes altså muligheter, store muligheter, og de mulighetene
må regjeringen bruke, for hvis regjeringen ikke bruker de mulighetene,
kan det ikke tolkes på noen annen måte enn at den aksepterer denne
skakkjørte anbudsprosessen.
Spørsmålet er: Er regjeringen villig
til å gå inn og bidra til en endring, eventuelt en kansellering,
av anbudet?
Statsminister Erna Solberg [10:27:09]: Å kansellere et anbud
som er gitt av en leverandør som skal overta først i juli neste
år, vil, som også helseministeren har redegjort for i Stortinget,
bety et betydelig erstatningsansvar. Det er ikke noe mislighold
fra en ny leverandør knyttet til en kontrakt som altså iverksettes
fra neste år. Det er en kontrakt som vi fortsatt tror det kommer
til å bli levert godt på. Babcock jobber også med å sørge for at
de kanskje kan bidra tidligere hvis det er nødvendig, hvis situasjonen
i lufttransporten fortsetter slik som den er i dag.
Nå sitter pilotene og forhandler
om situasjonen. De forhandler om lønns- og arbeidsvilkår. Det er
en utfordring at dette er en sektor hvor det bl.a. er inngått tariffavtaler
mellom partene som gjør at man ikke tar med seg ansiennitet fra
et gammelt selskap til et nytt selskap. Det gjør også at en del
av det som ligger i det vanlige tariffområdet, ikke gjelder her,
slik som det ville gjort i en del andre sammenhenger.
Presidenten: Marit
Arnstad – til oppfølgingsspørsmål.
Marit Arnstad (Sp) [10:28:13]: Jeg må si at det siste svaret
uroer meg litt, for her står statsministeren igjen og nærmest reduserer
noe som nå etter hvert har blitt en kritisk situasjon for helseberedskapen
i Nord-Norge, til spørsmål om ansettelse og forholdene for pilotene. Ja,
det er klart at når en ikke engang er villig til å vurdere å legge
inn virksomhetsoverdragelse i et anbud, kan en komme opp i en slik
situasjon. Men det som er regjeringens problem her – og her nytter
det ikke å skylde på pilotene eller forhandlingspartene – er at
dette setter liv og beredskap i Nord-Norge i fare, og hvis det får
fortsette over lang tid, kan det bli en kollaps i luftambulansetjenesten.
Det er et stort ansvar for regjeringen.
Spørsmålet mitt er: Hva vil regjeringen
gjøre? Kan den garantere at noe vil bli gjort med det? Og hvilket
ansvar tar regjeringen for det?
Statsminister Erna Solberg [10:29:06]: Regjeringen har tatt
ansvar for det. Vi har fått en plan fra 7. mai. Vi har beredskap
som er til stede. Forsvaret stiller med helikoptre. Vi håndterer
den situasjonen som er for øyeblikket. Det er en vanskelig situasjon,
som vi håper vi raskt finner en langsiktig løsning på. Men på veien
dit sørger vi for bedre beredskap gjennom å bruke andre virkemidler,
som vi har gjort de siste dagene, og som man ser også har gitt kapasitet
som er bedre, og som er til stede. Det anbudet som er lagt ut, gir
også bedre kapasitet enn det vi har hatt så langt. Når det blir
innført, får vi altså bedre beredskap for å kunne sende syke med lufttransport.
Presidenten: Kjersti
Toppe – til oppfølgingsspørsmål.
Kjersti Toppe (Sp) [10:29:59]: Anbodsprosessen i luftambulansetenesta
er ikkje noko mindre enn ein stor skandale. Den inhabile styreleiaren,
manglande risikoanalyse, lekkasje av konkurransesensitive opplysningar
og tilbydar med færrast fly, færrast pilotar og dårlegare beredskap
vann. Det er manglande krav til verksemdoverdraging, der ein heilt
bevisst har gambla med det aller viktigaste, nemleg dei erfarne
tilsette. Men det aller verste er at ein har administrerande direktørar
i helseføretaka som ikkje viser nokon anger, ingen sjølvkritikk.
Dei sa i høyringa at dei ikkje kunne ha gjort noko annleis. Dei
seier at dei håpar, trur og reknar med at beredskapen er sikra framover.
Eg høyrer statsministeren slå fast
at det er regjeringa som har ansvaret. Spørsmålet mitt er: Kan statsministeren
garantera for beredskapen når helseføretaksdirektørane ikkje kan
det? Og korleis vil statsministeren løysa denne situasjonen heilt
konkret?
Statsminister Erna Solberg [10:31:03]: Jeg viser til mine
tidligere svar. Vi har altså siden vi ba om en plan 7. mai fra helseforetakene,
fått en plan som gjør at vi har sikret ekstra kapasitet, bl.a. fra
Forsvaret. Vi ser at situasjonen har normalisert seg mer når det
gjelder flykapasiteten, og vi jobber for å ha beredskapsplaner –
gitt at man ikke kommer til enighet, og at det blir flere som sier
opp til høsten.
Kan vi garantere for enhver beredskap?
Nei, men vi har god beredskap. Det har vært situasjoner hvor vi
ikke kunne fly i nord i det hele tatt. Under askeskyen var store
deler av denne tjenesten nede. Da hadde man kompenserende tiltak
– andre tiltak som man måtte gjøre. Vi kommer alltid til å jobbe
for å sikre at vi har best mulig beredskap, slik at syke får den
behandlingen de skal ha – både i sykehus og med hensyn til transporten
som gjør at de kommer raskt til det best tilgjengelige helsepersonellet
i den enkelte region. Det er altså nå planer som er oppe og går
– det fungerer. Så må vi gå videre og følge situasjonen tett. Det
ansvaret tar vi.
Presidenten: Kjersti
Toppe – til oppfølgingsspørsmål.
Kjersti Toppe (Sp) [10:32:08]: Eg spurde ikkje om statsministeren
vil jobba for beredskapen, det rekna eg med. Eg spurde om statsministeren
vil garantera for beredskapen, og det kan, som helseføretaksleiarane,
heller ikkje statsministeren. Det synest eg er ganske alvorleg i
og med at vi har ein beredskapssituasjon i luftambulansetenesta
som er ganske alvorleg. For å fly luftambulanse på kortbanenettet
må ein ha erfaring. Den viktigaste måten å sikra denne kompetansen
på er å setja krav om verksemdoverdraging.
Når vi les det som har kome opp
i samband med saka vi har til behandling, viser det seg at helseføretaka
heilt bevisst har gambla på dette. Dei skal konkurrera på løns- og
arbeidsvilkåra til arbeidarane fordi dei skal spara pengar.
Mitt spørsmål til statsministeren
er om ho ikkje ser at ein no må sikra verksemdoverdraging. Eller
støttar ho helseføretaka sitt bevisste val med å setja erfaringskompetanse
ut på anbod?
Statsminister Erna Solberg [10:33:14]: Jeg er opptatt av
at alle penger vi bruker i helsesektoren, brukes best mulig: best
mulig beredskap, best mulig helsebehandling, flest mulig som får
behandling for sine utfordringer. Det betyr at helseforetakene også
selvfølgelig skal se på om de er kostnadseffektive i alle leddene
i tjenestene. Men det skal ikke kompromisses på kvalitetskrav. Kvalitetskravene
ligger i bunnen, og de er altså oppfylt i dette anbudet – hvilken
kvalitet man skal ha i levering av tjenesten.
Det er ikke de som har fått det
nye anbudet, som nå er utfordringen. Det er de som har det inneværende
anbudet som ikke lenger klarer å levere det de er forpliktet til. I
noe av diskusjonen her høres det ut som om det er det nye selskapet
som misligholder eller ikke leverer. De har ikke begynt å levere,
det er det gamle selskapet som nå ikke klarer å levere. Da setter
vi inn tiltak for å sikre at beredskapen er god. Og det er ikke
feil å ha som motiv å bruke mest mulig av skattebetalernes penger
til helsesektoren til behandling av syke, til behandling av mennesker
som trenger hjelp – at man får mest mulig ut av disse pengene for
å gi hjelp i helsesektoren.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:34:30]: Nå er det anbudskaos både
i luftambulansen og i jernbanen, og det er slik det går når en har
en altfor blind tro på markedet. Det vi har hørt til nå i denne
spørretimen, er at statsministeren gjentar og gjentar de kortsiktige
tiltakene som gjør situasjonen litt bedre akkurat nå. Det statsministeren
er helt ute av stand til å si noe om, er hva som skal gi trygghet
for folk i nord på sikt, og bekymringen nå er ikke minst hva som
kommer til å skje til høsten.
Statsministeren er opptatt av alt
vi ikke kan gjøre – hvorfor det ikke går an å annullere kontrakten,
og hvorfor det ikke går an å kreve virksomhetsoverdragelse. Men
vi må jo sette mennesker foran markeder, og da er det aller viktigste
ikke hensynet til anbudsregler, men hensynet til folk i nord.
Statsministeren sa i sted at hun
var forberedt på at noe måtte gjøres hvis de kortsiktige tiltakene
ikke virker, men det store spørsmålet gjenstår: forberedt på hva?
Statsminister Erna Solberg [10:35:38]: For det første er
det ikke kaos i jernbanesektoren; det er politisk streik. Det er
en politisk streik; det er ikke kaos. Det er en konkurranseutsetting
som tidligere har gitt bedre tjenester og bedre tilbud, og det synes
vi er bra, for vi er opptatt av at folk får det beste tilbudet for
de pengene vi faktisk bruker i offentlig sektor. Men på kort sikt
har vi altså løst den situasjonen som akutt oppsto.
Vi vet at det er sårbarheter hvis
man ikke kommer frem til gode løsninger mellom partene som nå forhandler
om den nye kontrakten, men vi vet altså at vi har en kontrakt fra
neste år, som vi er helt sikre på at Babcock kan klare å levere
på, og som det ikke er noen grunn for oss til å stille spørsmål
ved om de klarer å levere på. Det er altså ett år frem. Hvis det
da skulle vise seg at dette akselererer, jobber vi nå med de planene
som trengs.
Det er en vanskelig situasjon. Det
er ingen kvikkfiks knyttet til dette, men det er altså slik at vi
har tatt på alvor de utfordringene som er her. Derfor har vi vært
i tett dialog etter at situasjonen oppsto – nettopp for å ha andre
beredskapstiltak.
Presidenten: Olaug
V. Bollestad – til oppfølgingsspørsmål.
Olaug V. Bollestad (KrF) [10:36:59]: Det er uholdbart at
vi har havnet i en situasjon der vi har en sviktende luftambulansetjeneste
med mulighet for fare for liv og helse. Spesielt er det dramatisk
i områder der alternativet er timevis i bil.
Det er regjeringens ansvar, ene
og alene, å sikre et godt luftambulansetilbud i vårt land. Når flertallet
i denne sal delegerer dette ansvaret til foretakene som i anbud
viser at de er villige til å ta risiko, de er villige til å la være
å ha risiko- og sårbarhetsanalyser for et så sårbart område som
luftambulansetjenesten er når en blir alvorlig syk, er mitt spørsmål
til statsministeren: Opplever statsministeren at regjeringen har
god politisk styring og kontroll av sykehusene og luftambulansetjenesten gjennom
den delegerte foretaksmodellen som nå viser seg ikke å fungere?
Statsminister Erna Solberg [10:38:03]: Vi har en situasjon
som jeg har sagt har vært alvorlig, og der noen døgn har vært uholdbare
når det gjelder beredskapen. Det betyr selvfølgelig at også helseforetakene
er nødt til å se på hvordan vi kan forhindre at slike situasjoner oppstår
fremover. Noe av det dreier seg om at de som er leverandører, også
må sørge for at de har evne til å levere her, selv om de taper,
med tanke på den lange avstanden det er mellom en anbudsinngåelse
og overgangen til nytt anbud. Den evnen har åpenbart ikke vært til stede
her. Det bør man selvfølgelig være mye tydeligere på, både i anbudsinngåelser
og i systemet. Det dreier seg bl.a. om slike ting som hvor lang
oppsigelsestid en har, hvordan en sikrer dem som jobber der, hvordan
en løser slike utfordringer. Så tror jeg ikke vi skal underslå at
det også foregår noe annet. Det har vært en betydelig endring for
en gruppe som har vært en veldig høytlønt gruppe i Norge, flyvere,
og det har vært et veldig press i det markedet. Det betyr at det
er helt andre lønninger og andre goder nå enn det var tidligere.
Det gjør også at dette blir enda vanskeligere, slik situasjonen
er. Men vi skal ha læreprosessen, og vi skal sikre en god beredskap hele
tiden.
Presidenten: Vi
går videre til neste hovedspørsmål.
Audun Lysbakken (SV) [10:39:26]: Statsministeren har tidligere
forsikret Stortinget om at norske myndigheter ville ha god kontroll
på hvem norske soldater skulle trene i sine oppdrag i Syria, Jordan
og Irak i forbindelse med den såkalte Operation Inherent Resolve
i Midtøsten. I går fikk jeg svar fra forsvarsministeren på et skriftlig
spørsmål. På spørsmål om regjeringen har informasjon om menneskerettighetsbrudd
begått av norsktrente syriske styrker under og/eller etter perioden
med norsk militær trening, beskriver forsvarsministeren det han
selv kaller en alvorlig episode som involverte en av de norsktrente
gruppene. Forsvarsministeren skriver i sitt svar, og jeg siterer:
«Norske styrker hadde klar instruks
om at (…) mulige brudd på menneskerettighetene og krigens folkerett
skulle følges opp, og at slike forhold skulle rapporteres i OIRs
kommandokjede og via Forsvaret til Forsvarsdepartementet. Norske
styrker oppdaget én alvorlig episode blant de lokale styrkene i
den tidsperioden de var operative.»
Når noe sånt kan skje – en alvorlig
episode, som regjeringen beskriver det som selv – mener statsministeren
at norske myndigheter har hatt god nok kontroll på hvem som har
fått norsk militær trening?
Statsminister Erna Solberg [10:40:53]: I denne saken har
alle retningslinjer vært fulgt. Norske soldater stoppet arbeidet
øyeblikkelig. Det ble håndtert, det ble rapportert. Alle retningslinjer
ble fulgt.
Man kan aldri garantere for at det
ikke vil skje slike ting, men man kan sikre at det er en oppfølging
og en tydelig løsning av saken når det skjer, og at det rapporteres i
linjen, slik at man er årvåken og klar over det som foregår. Men
uansett hvor man er i krigshandlinger eller andre steder, er det
vanskelig å være 100 pst. sikker. Krig er vondt, krig er vanskelig.
Dette er soldater – altså ikke norske
soldater, men dem man trente – som blir trent for å gå inn i veldig
vanskelige operasjoner. Vår jobb og vårt bidrag er ofte å bidra
til at nettopp stridsregelverket og annet læres, følges opp, og
at vi håndterer episoder når det skjer, og i denne saken har det
skjedd.
Audun Lysbakken (SV) [10:42:00]: Jeg tviler ikke på at saken
har vært korrekt håndtert fra norsk side, men mitt spørsmål handlet
om hvem det er vi faktisk samarbeider med i disse krigene i Midtøsten.
For grunnen til at flere partier på Stortinget var imot å delta
i dette treningsoppdraget, var nettopp frykten for at det ikke ville være
mulig å føre tilstrekkelig god kontroll, kanskje også at Norge selv
ikke var tilstrekkelig inne i den amerikanskledede utvelgelsesprosessen
til at vi kunne vite at dette var styrker vi kunne stå inne for
å samarbeide med. Og når regjeringen da selv beskriver dette som
en alvorlig episode, er det, mener jeg, naturlig å be statsministeren
svare på akkurat det: Mener statsministeren at Norge har hatt –
og har, for operasjonen fortsetter jo – god nok kontroll på hvem
det er vi faktisk samarbeider med?
Statsminister Erna Solberg [10:42:57]: Akkurat denne operasjonen
fortsetter ikke. Det mandatet, og alt, er jo endret, i form av at
vi ikke lenger driver den typen opptrening, men vi driver opptrening
i Irak – bare for å understreke det. Dette er en av de tingene vi
har avsluttet fordi vi mener at situasjonen har endret seg betydelig
knyttet til dette.
Så er det slik at ingen av oss har
gitt inntrykk av at vi alltid i slike situasjoner kommer til å møte
og trene folk som har samme menneskesyn, samme internasjonale rettssyn,
samme forpliktelser; det er jo en del av det vi har med oss for
å lære vekk som en del av hele treningsopplegget vi har når vi er
ute. Men det vil kunne skje episoder.
Denne episoden har vært håndtert
riktig. Dette ble stoppet. Dette ble håndtert og rapportert om,
og det var klarhet om at norske soldater ikke kunne fortsette å
trene uten at den situasjonen vi opplevde da, ble løst. Og den ble
løst.
Vi er i situasjoner for å skulle
slå tilbake en terrororganisasjon som ISIL. Så må man ikke minst
alliere seg med dem som har røtter i disse områdene (presidenten klubber).
Vi kan selvfølgelig si at vi ikke skal gjøre slike ting og håpe
at noen andre sikrer det. Jeg tror vi har gitt en merverdi i det
vi har gjort.
Presidenten: Det
åpnes for oppfølgingsspørsmål – først Audun Lysbakken.
Audun Lysbakken (SV) [10:44:10]: Den 2. mai holdt forsvarsministeren
en redegjørelse i Stortinget om nettopp dette: den norske innsatsen
i kampen mot ISIL og ikke minst treningsoppdraget. Alt det som fra
regjeringens side var positivt med dette oppdraget, var med i den
åpne redegjørelsen. Denne alvorlige episoden, altså det som kan
være negativt for regjeringen i denne saken, var ikke med, og kom
altså først fram etter at det ble stilt spørsmål om det. Er statsministeren
enig i at opplysningene om denne alvorlige episoden burde vært inkludert
i redegjørelsen 2. mai?
Statsminister Erna Solberg [10:44:50]: Hvis vi hadde hatt
en episode hvor det var brudd på de retningslinjene vi har for hvordan
våre soldater håndterer ting, ville det vært naturlig å si det til
Stortinget i en slik redegjørelse. Det er det ikke i denne saken.
Våre soldater har håndtert dette på den helt korrekte måten, i tråd
med de retningslinjer og den resolusjonen som foreligger, og det
ble håndtert. Da er det ikke nødvendigvis naturlig at dette skal
rapporteres inn for Stortinget.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:45:19]: Det synes jeg er en veldig
spesiell uttalelse. Jeg tror alle forstår at disse opplysningene
er viktige for Stortingets mulighet til å føre en opplyst debatt
om dette.
Men la meg da gå videre, for Klassekampen
skrev 20. april, etter et intervju med det som skulle være en lokal
kommandant i Syria, at norsktrente styrker skulle ha deltatt i kamphandlinger
mot andre enn ISIL, noe som i så fall ville være et klart brudd
på de retningslinjene statsministeren og regjeringen tidligere har
presentert for Stortinget.
Kan statsministeren nå bekrefte
eller avkrefte at norsktrente styrker i den perioden den norske
treningen foregikk, har deltatt i krigshandlinger mot andre enn
ISIL?
Statsminister Erna Solberg [10:46:03]: Jeg svarte på noen
av de oppslagene i forrige spørretime, og én ting er tydelig og
klart: at norske soldater har et mandat til ikke å delta i krigshandlinger.
De skal monitorere, de skal følge, og så har de rett til selvbeskyttelse.
Retten til selvbeskyttelse vil uansett også gjelde om andre angriper
enn de man egentlig har som mål å trene for å slåss mot. Så i den
grad man blir beskutt eller angrepet av andre, har man rett til
selvbeskyttelse i slike situasjoner uansett.
Presidenten: Audun
Lysbakken – til oppfølgingsspørsmål.
Audun Lysbakken (SV) [10:46:41]: Det var ikke det jeg spurte
om, men hvem de norsktrente styrkene har kjempet mot. Og da kan
jeg friske opp statsministerens hukommelse, for det er riktig at
hun har snakket om dette før i en spørretime, det var 18. april.
Da sa hun, og jeg siterer:
«De opplysninger som i dag er fremkommet,
er hva disse styrkene har gjort etter at Norge har avsluttet sitt
oppdrag og ikke lenger har deltatt med trening på dette, fordi vi
territorielt har slått tilbake IS (…)».
Men så kom det et nytt oppslag i
Klassekampen to dager etterpå, der påstanden altså er at norsktrente
syriske styrker har kjempet mot andre enn ISIL i den perioden treningen
pågikk. Så da er spørsmålet om det statsministeren sa i Stortinget
18. april var riktig, og det som sto i Klassekampen den 20. april
var feil.
Statsminister Erna Solberg [10:47:31]: Dette er på et detaljnivå
som jeg mener i tråd med det som er grunnlaget for muntlig spørretime,
ikke er nødvendig at en statsminister skal kunne svare på, rett
og slett fordi det er her og nå.
I forrige spørretime svarte jeg
på et medieoppslag som var knyttet til det, og den handlingen som
det var snakk om, var etter, og hvis spørreren vil ha detaljert svar
på dette, må vi ha muligheten til å gå gjennom det.
Jeg minner om at grunnlaget for
muntlig spørretime, i den instruksen som ligger til grunn, er at
det skal være overordnede spørsmål. Hvis man går ned i detaljer,
står alltid en statsråd eller en statsminister i fare for å si ting som
er feil, og kan i ettertid heller ikke stilles til samme ansvar
for det. Så jeg tror at dette må det bli gitt oppfølgende svar på
i tråd med det som er basisen for det.
Presidenten: Vi
går da videre til neste hovedspørsmål.
Knut Arild Hareide (KrF) [10:48:33]: På søndag hadde VG ei
framside som gjorde sterkt inntrykk. Det var ei sjokkerande, men
viktig framside som viste det sanne ansiktet til krigen i Jemen.
Me såg den akutt underernærte og avmagra Aisha. Ho er eitt av 400 000
barn i same situasjon.
Kvart 10. minutt døyr eit barn i
Jemen. 80 pst. av innbyggjarane er heilt avhengige av humanitær
hjelp for å overleve. FN har kalla det verdas verste humanitære
krise. Det er òg på mange måtar ei gløymd krise. Derfor har ein
i altfor liten grad makta å mobilisere hjelp frå omverda i den situasjonen
me ser no.
I byrjinga av 2018 anslo FN at dei
trong 3 mrd. dollar for å auke mathjelpa til landet. Ein har dessverre
ikkje eingong klart å samle inn halvparten så langt. Regjeringa
har lagt inn ein viss auke i den humantære bistanden til Jemen i
revidert budsjett – det er bra, men det er dessverre ikkje nok.
Kristeleg Folkeparti meiner Noreg kan og bør yte meir for å redde
liv i denne ufattelege krisa.
Mitt spørsmål til statsministeren
er: Er regjeringa villig til å sjå om det er mogleg å auke den humanitære
bistanden til Jemen, både gitt den alvorlege situasjonen me no ser,
og gitt den underdekninga i forhold til behovet som er påvist, der
FN har bedt om 3 mrd. dollar, men berre har fått inn under halvparten
av det?
Statsminister Erna Solberg [10:50:21]: Jeg er helt enig i
at situasjonen i Jemen er forferdelig. Det er en situasjon hvor
mennesker opplever mangel på tilgang på helt grunnleggende ting.
Det er også en stor utfordring å få hjelp inn i de områdene som
er sterkest rammet og under mest beskytning. Derfor er det både
et spørsmål om å ha nok hjelp og et spørsmål om å ha tilgang og mulighet
for å komme inn. Derfor er det viktig både å få korridorer for å
få humanitær hjelp inn til områder og å få mer penger.
Som også representanten Hareide
sa, har regjeringen bidratt med mer i revidert nasjonalbudsjett.
Utfordringen i verden i dag er at det er for lite oppfølging av
humanitær hjelp generelt sett. Regjeringen er selvfølgelig åpen
for å gi mer penger til Jemen etter hvert som situasjonen der utvikler
seg, men først og fremst er det viktig at vi sørger for å mobilisere
enda flere av de store giverne til å bidra og gjøre noe, og at presset
legges på både Saudi-Arabia og Iran for å sikre at vi får færre
krigshandlinger, mer humanitær hjelp og finner frem til en politisk løsning
i Jemen.
Knut Arild Hareide (KrF) [10:51:40]: Eg takkar for det gode
svaret. Eg er einig i at det er viktig at me er med på å bidra enda
meir, men òg at me legg eit større press på ikkje minst dei som
reelt sett kan bidra til ei endring. Men i nettopp denne konflikten
er humanitær hjelp veldig viktig.
Det har blitt dokumentert at alle
sider i denne konflikten har stått for grove brot på folkeretten.
Det har vore angrep på sjukehus, hindring av humanitær hjelp og
drap på sivile. Alle dei krigførande partane er skuldige i grove
lovbrot mot born i denne konflikten.
Krigshandlingane er moglege bl.a.
fordi land sel militært materiell til dei krigande partane. Òg Noreg
tener pengar på sal av militært utstyr til dei krigførande partane.
Kristeleg Folkeparti krev ein stans av all eksport av forsvarsmateriell
og fleirbruksvarer til land i den Saudi-leia koalisjonen.
Mitt spørsmål er: Er regjeringa
villig til å stanse eksporten av forsvarsmateriell til dei som krigar
i Jemen?
Statsminister Erna Solberg [10:52:44]: Disse spørsmålene
behandles i Stortinget hvert eneste år. I den forbindelse har vi
redegjort ganske grundig for hva slags type materiell det er snakk
om. Det er f.eks. ikke åpent for salg av våpen og ammunisjon til
Saudi-Arabia, som er ett av landene som bidrar i den krigen. Det
er åpnet for salg av annet materiell, såkalt B-materiell. I en periode
under den rød-grønne regjeringen var det åpent for salg av A-materiell
til flere av landene, men vi er bekymret for det, og vi passer på
at vi ikke selger det som er direkte krigførende våpen. Det er en
del annet materiell, støttemateriell, som er der.
Fra 19. desember 2017 suspenderte
vi gyldige eksportlisenser for A-materiell til De forente arabiske
emirater. Nye eksportlisenser for A-materiell til De forente arabiske
emirater kommer i denne situasjonen heller ikke til å bli innvilget
av den norske regjeringen. Terskelen for å avslå eksportlisenser
for B-materiell og flerbruksvarer for militær bruk til land som
deltar i militære operasjoner i Jemen, er allerede senket. Så vi
har gjort endringer knyttet til dette.
Presidenten: Det
åpnes for oppfølgingsspørsmål – først Knut Arild Hareide.
Knut Arild Hareide (KrF) [10:53:55]: Eg takkar på ny for
svaret. Eg vil vise til at Tyskland no har valt å stoppe sin våpeneksport
til land som krigar i Jemen, og dette handlar på mange måtar om
kva slags land Noreg ønskjer å vere, kva verdiar me står for, og
kva signal Noreg skal sende. Eg høyrer at det er skjedd ei endring,
men framleis bidrar me jo med våpen til dei krigførande partane.
Dermed meiner eg at me både hamnar på feil side av historia og ikkje
bidrar med det me kan gjere i denne situasjonen. Eg trur òg at folk
flest har problem med å forstå kvifor norske folkevalde ikkje vel
å stanse denne våpenhandelen.
Eg spør igjen: Vil regjeringa sjå
om det er mogleg å setje foten ned og hindre at norsk krigsutstyr
blir tatt i bruk i denne konflikten?
Statsminister Erna Solberg [10:54:56]: Jeg har lyst å problematisere
ordet «våpen», for det er ikke det Norge har solgt til f.eks. Saudi-Arabia.
Vi har ikke eksportlisens for våpen og ammunisjon. Det er såkalt
flerbruksmateriell, som er støttemateriell som kan brukes til både
sivile formål og forsvarsformål, som også er solgt. Og vi har altså
senket terskelen for å avslå eksportlisenser til samtlige av disse
landene. Det gjør vi ved at vi vurderer dette, slik at vi kan sikre
oss mot å eksportere for bruk i nettopp Jemen. Men det er viktig
å understreke at det er en lang rekke flere leveranser som står
i eksportlisenssystemet fordi de kan brukes i tilknytning til militær
bruk, men som i utgangspunktet ikke er våpen.
Presidenten: Vi
går videre til neste hovedspørsmål.
Representantene Per Espen Stoknes
og Bjørnar Moxnes, som var de neste på listen, er ikke til stede
i salen, så da går vi videre til representanten Terje Aasland.
Terje Aasland (A) [10:56:21]: For Arbeiderpartiet er et velorganisert
arbeidsliv og et samfunn med små sosiale og økonomiske forskjeller
av stor betydning. Vi mener det er helt avgjørende for vår tillit
til hverandre og til myndighetene og selve grunnsteinen i den norske modellen.
Denne grunnsteinen er utfordret, forskjellene øker mellom dem som
har mye og dem som har lite, og regjeringen har ikke til hensikt
å stoppe dette. Nå skal noen titalls millioner kroner spares, norske
arbeidsfolks trygghet skal ofres til fordel for storkapitalens krav.
Regjeringen viser sitt sanne ansikt som rederne og storkapitalens
ukritiske og varmeste forsvarer fordi vanlige folk har mindre verdi
i vurderingsgrunnlaget når regjeringen har vurdert kravet fra Color
Line om anledningen til å sette 700 norske sjøfolk på land.
Det er verdt å merke seg at det
er ingenting i regelverket som tilsier at det å stoppe med 700 er
der en ender. Tvert om, regelendringen legger ingen begrensninger
på rederiet. 700 norske sjøfolk parkert på land kan bare være en
start på det vi vil se i framtiden. Det som virkelig er provoserende,
er når næringsministeren framhever hvor sjenerøs støtteordningen
til sjøfolk er, med hele 2 mrd. kr. Men han unnlater å nevne hvor
sjenerøst storsamfunnet faktisk er mot rederne og rederiene gjennom særdeles
gunstige skatte- og støtteordninger som langt overstiger støtteordningen
til sjøfolk. Det blir ganske ille å høre næringsministeren argumentere
sterkt for å skvise noen av dem som jobber om bord, ut av en ordning, for
å spare noen millioner kroner. Hvor lenge vil vanlige folk stille
opp for rederne med en slik holdning? Jeg tror legitimiteten til
dette kan falle i forbindelse med sjøfolkene.
I spørretimen 18. april sier statsministeren:
«Men dette har jo ikke dreid seg
om penger. Dette har dreid seg om arbeidsplasser i Norge.»
Derfor er mitt spørsmål til statsministeren:
Er statsministeren nå uenig med næringsministeren i at det er viktig
å få satt norske sjøfolk på land som en god salderingspost på statsbudsjettet?
Statsminister Erna Solberg [10:58:28]: Det var et fargerikt
bilde av regjeringens hensikter som ble tegnet innledningsvis i
dette spørsmålet. Jeg trodde vi var forbi det punktet at vi tilla
andre partier hensikter etter tidligere debatter. Denne regjeringen
har vært opptatt nettopp av å skape flere arbeidsplasser. Den største
utfordringen for ulikhet i vårt samfunn er ulikheten mellom dem
som står utenfor arbeidslivet, og dem som er i arbeidslivet. Derfor
er det ekstremt viktig for denne regjeringen å gjøre noe man ikke
klarte sist gang det var vekst i norsk økonomi, den gangen Arbeiderpartiet skrøt
av hvor mange jobber de skapte, nemlig å sørge for at flere som
står utenfor arbeidslivet, kommer inn i arbeidslivet. Det som en
parentes av det som ble sagt i innledningen, som jeg synes var en
grov karikering av hva regjeringen mener og står for, en regjering
som har gjort mer for inkludering, mer for å satse på de fattigste
i Norge og mer for å sikre at skolevesenet vårt blir bedre og mer
tilgjengelig for at barn skal kunne komme inn og klare seg, og for
å skape bedre sosial mobilitet.
Når det gjelder spørsmålet knyttet
til Color Line og ordningen med fartsområder, er dette en del av
oppfølgingen av et partssammensatt utvalg, hvor vi har gjennomført
alle de positive sidene av dette. Vi har gjennomført alle plussene
i dette, som bl.a. innebærer at vi nå bruker 400 mill. kr mer på
ordningen knyttet til sysselsettingen av sjøfolk og bidrar til å
subsidiere deres arbeid for å gi konkurransedyktige betingelser.
I den sammenhengen var det en klar og tydelig diskusjon i spørsmålet
om å flytte hele Color Lines aktivitet ut av Norge ved å plassere
seg f.eks. i Danmark. Da sto 2 300 arbeidsplasser i Norge i fare.
Vi har sett andre selskaper tidligere som har gjort dette, fordi
de ikke har følt at de har fått gode nok ordninger. Vi har derfor
valgt å gå videre med spørsmålet knyttet til å berge flere arbeidsplasser
i Norge for å sørge for at vi har denne fergevirksomheten med utgangspunkt
og hovedkontor i Norge.
Terje Aasland (A) [11:00:38]: Jeg er meget forundret over
statsministerens selvsikkerhet i denne saken. Tallgrunnlaget er
ikke oppdatert. Det bygger på beslutningen fra 2014, og hvor forutsetningene
er vesentlig endret i ettertid. Det som virkelig er spesielt, er
at regjeringen foretar skreddersøm for kun ett rederi – kun ett
rederi – en skreddersøm som gjøres uten et oppdatert tall- og faktagrunnlag.
Det er både spesielt og underlig at endringen gjennomføres når vi
så sent som i går kveld kunne lese på nrk.no at næringsministeren
ikke ville avvise at Color Line ikke lenger ville tjene penger på
å flytte. I beste fall har regjeringen argumentert mot bedre viten.
I verste fall har regjeringen utvilsomt medført betydelig usikkerhet
i tilknytning til Stortingets behandling av denne saken sist mandag.
Mener statsministeren at det nå
er betryggende at regjeringen fatter en beslutning med såpass omfattende konsekvenser,
uten at tallene er oppdatert og konsekvensene for rederiet bedre
utredet?
Statsminister Erna Solberg [11:01:38]: Det er en inkonsekvens
fra spørreren når han sier at vi ikke kan ta utgangspunkt i ett
selskap, og så argumenterer bare med det ene selskapets egen kostnadsoversikt
og annet. Vårt utgangspunkt som regjering er ikke å ta et øyeblikksbilde
av hvordan situasjonen er. For øyeblikket har vi en lavere kronekurs
enn vi hadde i 2014. Vi har forbedret mange andre økonomiske rammebetingelser for
næringslivet under denne regjeringen. Det gjør jo at drift på mange
områder blir bedre, men vi har sett at det vi gjorde i forbindelse
med fartsområdet – hvor vi utvidet ordninger og gjorde forbedringer
for norske sjøfolk på enkeltområder – dreier seg om å sikre flere
arbeidsplasser i Norge. Det er tillatt å være fullstendig uenig
i den vurderingen, men det er altså ikke en vurdering av at vi løper
redernes løp, eller at vi driter i – unnskyld at jeg sier det, president
– at vi ikke bryr oss om de rammevilkårene som folk har i Norge.
Tvert imot er vi opptatt av det. Derfor har vi vært opptatt av at
det er bra å sikre stabiliteten rundt dette selskapet med gode rammebetingelser.
Presidenten: Det
åpnes for oppfølgingsspørsmål – først Terje Aasland.
Terje Aasland (A) [11:02:43]: Jeg understreker at inkonsekvensen
i denne saken ikke kommer fra spørreren, men fra regjeringen. Da
Stortinget behandlet denne saken på mandag, var det veldig tydelig
at næringsministeren ikke hadde oppdatert kunnskap om sakens fakta.
Han manglet et oppdatert faktagrunnlag. Han visste ingen ting om
habiliteten til dem som utarbeidet deler av beslutningsgrunnlaget
tilbake i 2014. Vi ville vite noe mer om rammebetingelsene for utenriksferger med
ruter til havner utenfor Norden som står registrert i NOR. Vi ville
vite noe om regjeringens vurdering av hvilke rammevilkår som gjelder
mellom NOR, NIS, DIS og andre internasjonale registre. Ja, sånn
kunne jeg holdt på. Men vi fikk altså ingen svar fra næringsministeren
i denne saken som på noen som helst måte gjorde beslutningsgrunnlaget
trygt.
Har statsministeren en forståelse
av at næringsministeren framstår som betydelig svekket og med mindre tillit
når han ikke kan svare på slike relevante spørsmål i en sak som
kan ende med at mer enn 700 norske sjøfolk mister jobben og dermed
tryggheten?
Statsminister Erna Solberg [11:03:41]: Det vi gjør med dette,
er å sikre nettopp sjøfolkene på disse båtene med de endringene
vi totalt har gjort, mens de som har restaurant-, butikk-, kjøkken-
og hotelldrift innenfor det, sannsynligvis ikke vil fortsette å
være norske ansatte med den ordningen som er. Men i tillegg sikrer
vi da alle de støttefunksjonene som er knyttet til land, det å ha
driften fra dette selskapet, og det har altså konsekvenser. Jeg
skjønner at Arbeiderpartiet er opptatt av at de skal sikre disse
jobbene, men vil som resultat kanskje oppleve at alle jobbene forsvinner.
Det er en risiko Arbeiderpartiet selv får vurdere og ta ansvar for.
Presidenten: Da
tillater vi, fordi tiden tillater det, at representanten Aasland
får enda et oppfølgingsspørsmål.
Terje Aasland (A) [11:04:39]: Tusen takk for det, president.
Jeg synes det er viktig å få avklart
at vi i Arbeiderpartiet er opptatt av en komplett maritim klynge,
inkludert dem som jobber om bord i fergene. Det er også flertallet i
Stortinget. Flertallet i Stortinget var sist mandag veldig bekymret
for at det tallgrunnlaget som regjeringen baserer sin beslutning
på, er utdatert og ikke oppdatert. Derfor var det en veldig klar
flertallsmerknad da vi behandlet denne saken, om at en ønsket at
regjeringen skulle gå gjennom dette grunnlaget, vurdere tallgrunnlaget,
ha kontakt med Color Line om behovet osv., og så legge fram disse
resultatene for Stortinget. Vi spurte næringsministeren gjentatte
ganger om han ville forsikre oss om at vi fikk dette forelagt for
Stortinget, før regjeringen fatter en beslutning som ender med en
forskriftsendring som gjør at Color Line kan flagge fra NOR til
NIS. Vi fikk ikke noe svar, selv om det er flertallets klare forutsetning.
Jeg spør derfor statsministeren
om hun nå kan forsikre Stortinget om at regjeringen vil følge opp
stortingsflertallets klare forutsetning om at det tas en samlet gjennomgang
av forutsetningene som ble lagt til grunn for den varslede endringen
av fartsområdeforskriften for utenriksferger, og legger fram resultatet
av dette for Stortinget før eventuelle endringer gjennomføres?
Statsminister Erna Solberg [11:05:56]: Vårt utgangspunkt
er at vi som en mindretallsregjering alltid vil følge opp forslag
som vedtas i Stortinget, og komme tilbake igjen med utredninger
og annet som gjøres. Det er mulig man stiller krav som går for langt
til å gå inn i en enkeltsak og et enkeltspørsmål knyttet til det
som er et viktig prinsipp, men la meg understreke en ting: Det som
er viktig i årene fremover, er å sørge for at vi har en helhetlig
maritim klynge. Denne regjeringen har bl.a. sikret dette ved å bruke
mer innovasjons- og nyskapingsmidler knyttet til å utvikle mer teknologi,
sørge for at vi har gode ordninger. Vi mener at de endringene vi
har gjort, både i ordningen for sjøfolk og i kompensasjonen for
lønnen deres, men også skattereglene, er en viktig del av det. Men
i det innledende spørsmålet fra representanten hørtes det ut som
Arbeiderpartiet nå hadde angret på at de etter hvert snudde og var
med på at vi skulle sikre båteierne gjennom et godt skatteregelverk.
Det håper jeg bare var et retorisk forsøk på en perle og ikke et
reelt standpunkt fra Arbeiderpartiet.
Presidenten: Per
Olaf Lundteigen – til oppfølgingsspørsmål.
Per Olaf Lundteigen (Sp) [11:07:09]: For Senterpartiet er
det grunnleggende viktig at også arbeidsmaurene i samfunnet, de
som holder Norge i gang hver dag med praktisk arbeid, får del i
reallønnsutviklingen. Men norske lønns- og arbeidsvilkår er under
sterkt press nedover for disse arbeidsfolkene. For sjøfolk har det
vært situasjonen lenge.
Det norske fellesskapet gir store
økonomiske ytelser til rederiene for å sikre norsk virksomhet og
norske ansatte. Sånn må det være, mener Senterpartiet. Norge uten
skipsfart er ikke Norge. Senterpartiet arbeider for en samfunnskontrakt
mellom rederi, sjøfolk og det norske samfunnet til beste for alle.
Nettolønnsordningen er en nødvendig del av det. Dersom regjeringa
endrer fartsområdeforskriften for utenriksferjer, kan Color Line bytte
bort nettolønnsordningen for norske sjøfolk med billigere utenlandske
sjøfolk på de to ferjene som går mellom Oslo og Kiel. Kristelig
Folkepartis Reiten sa 28. mai at det ikke er noe poeng for Kristelig
Folkeparti «å gjennomføre endringer i regelverket for å redusere statens
utgifter til refusjonsordningen for sjøfolk». Er statsministeren
enig med Kristelig Folkeparti?
Statsminister Erna Solberg [11:08:12]: Først vil jeg få lov
til å si at jeg er glad for at Senterpartiet står på det standpunktet
som de også hadde den gangen jeg sammen med Gudmund Restad laget
det første skatteregimet for rederiene, fordi de nettopp hadde en
tanke om at man må ha et helhetlig system som gjør at man får hele
klyngen til stede. Det er klart at det også var viktig for at vi
skulle ha norske arbeidsplasser. Nettolønnsordningen er en viktig
del av det. Derfor har vi utvidet nettolønnsordningen til at flere
grupper har kommet inn. Men det er av og til et valg, hvor det kan bli
et spørsmål, for hvis vi sier at vi skal ha akkurat sånne regler
i Norge, tror vi at vi berger noen arbeidsplasser, men faktum er
at vi taper mange flere, fordi man da flytter virksomheten ut av
landet. Derfor er det det som egentlig er dimensjonen regjeringen
står i – spørsmålet om faren for at også Color Line, som andre selskaper har
gjort før, flytter ut fra å ha resten av aktiviteten sin basert
i Norge.
Presidenten: Vi
går til neste hovedspørsmål.
Bjørnar Moxnes (R) [11:09:26]: I går besøkte jeg Akuttmedisinsk
klinikk på sykehuset i Tromsø. Beskjeden derfra var klar: Krisen
er ikke over, og det er flaks at ikke liv har gått tapt.
For noen år siden satte et vulkanutbrudd
store deler av befolkningen askefast. Nå er befolkningen anbudsfast.
Dagens krise skyldes ikke vulkanutbrudd eller naturkrefter, den
skyldes politiske tiltak og vedtak, en anbudspolitikk som statsministeren
og helseministeren står for. Vi risikerer at tjenesten kan kollapse
over sommeren.
For tre år siden foreslo akuttutvalget
i en rapport som regjeringen mottok, at offentlig drift av tjenesten
bør utredes. Det har Høyre nå åpnet for, og det er veldig bra. Men
så har Solberg tidligere i dag gjentatte ganger sagt at tjenesten
har vært på anbud siden 1988, og at det har fungert fint. Det hun
glemmer å si, er at det har vært den samme operatøren i 25 år. Det
er først nå vi får den virkelig store testen på anbudsregimet, og
den testen stryker regimet på. Det som er i ferd med å skje, er
det som akuttutvalget advarte mot, nemlig at «operatørbytte ved inngåelse
av nye kontrakter bryter en god samhandling som er opparbeidet mellom
operatør og helseforetak gjennom flere år».
I går la Arbeiderpartiet og Kristelig
Folkeparti fram forslag til hvordan regjeringen etter deres syn
bør løse krisen. Jeg lurer på om regjeringen – ja eller nei – er
villig til å gå enten i forhandlinger med Babcock, som disse partiene
foreslår, eller gå inn for en ny anbudsprosess med krav om virksomhetsoverdragelse?
Statsminister Erna Solberg [11:11:17]: Da helseministeren
redegjorde i Stortinget i forrige uke, var han vel ganske tydelig
på spørsmålet om ny anbudsprosess. Det vil være et brudd som vil
være dyrt, og vil bety at penger som vi skulle brukt til å behandle
pasienter for, da brukes til å betale ut et anbud som man ikke har misligholdt,
fordi det faktisk skjer fra neste sommer av. Med dette utgangspunktet
er det etter vår mening ikke noe grunnlag for å si opp noen anbud
knyttet til Babcock.
Det regjeringen gjør, er nå å sørge
for å sette tydelige krav til helseforetakene om å levere på kortsiktige
hjelpetiltak, som gjør at vi kan levere på en tjeneste som er god
og sikker for folk i hele landet, men som er særlig viktig i Nord-Norge.
Det andre er å jobbe med alle planer for hvordan vi skal håndtere
en forverret situasjon, hvis den skulle oppstå.
Samtidig er det slik at det nå er
forhandlinger mellom flyverne og overtagende selskap, så vi får
se hvilke løsninger som kommer ut av det. Jeg forstår at det nå
er gitt tilbud til alle flyverne om ansettelse, og så vil det være forhandlinger
knyttet til dette spørsmålet. Da håper jeg at vi klarer å finne
en løsning på den langsiktige biten. Men vi jobber med alle planer
for å sikre oss mot at ting skal forverre seg på kort sikt, før
det nye anbudet trer i kraft. Det som først og fremst er utfordringen,
er at den operatøren som har anbudet i dag, nå ikke klarer å levere
den tjenesten som de skal levere, og som de er forpliktet til å
levere.
Når det gjelder spørsmål om å utrede
det, har Høyre sagt i Stortinget at vi er åpne for det. Jeg kan
ikke kommentere en innstilling som ikke er avgitt fra komiteen, men
jeg forstår at det kanskje kommer noen føringer fra noen i Stortinget
knyttet til det. Det vil vi selvfølgelig også følge opp.
Bjørnar Moxnes (R) [11:13:19]: Det var et tydelig svar på
at regjeringspartiene ikke kommer til å gi flertall til Arbeiderpartiet
og Kristelig Folkepartis forslag, om jeg forstår Erna Solberg rett.
Det kan hun eventuelt rette opp i svaret sitt.
Det er rart at Erna Solberg har
tiltro til at selskapet Babcock kommer til å ta over på en god måte
1. juli neste år, for selskapet er ikke et opprettet og godkjent
norsk flyselskap. De har ennå ikke folk, hangarer, flymaskiner, norske
erfaringer, godkjente piloter eller etablerte samarbeidsrelasjoner
med helsevesenet.
Hvordan tror Erna Solberg at Babcock,
som per dags dato er ribbet for troverdighet og både folkelig, faglig
og politisk støtte, kan bli trodd på at de er i rute, som de selv sier,
når de fullstendig mangler organisasjon, kompetanse og strukturer
bare ett år før de skal være fullt operative med ansvar for hele
den norske ambulanseflyoperasjonen?
Statsminister Erna Solberg [11:14:19]: Jeg skjønner at dette
er en situasjon som er vanskelig, og sånn det er nå, må vi håndtere
den. Men Rødts agenda her er en helt annen. Rødts agenda er jo et
generelt angrep på anbudsregimet. Å mistenkeliggjøre at noen som
har levert et anbud, som kvalitativt er vurdert å kunne levere på dette,
og som faktisk leverer denne typen tjenester i mange land rundt
omkring i verden, er i stand til å levere tjenestene i Norge til
neste år, blir en posisjon jeg mener vi som politikere, som har
ansvar for å være ryddige i reglene og prosessene vi har, ikke kan
ta.
Dette er et selskap som har erfaring
med å levere denne typen tjenester. De har vunnet et anbud. Det
er selskapet som har anbudet i dag, som ikke klarer å levere på
sitt anbud, og det er derfor vi er i en alvorlig situasjon, som
vi altså håndterer.
Presidenten: Bjørnar
Moxnes – til oppfølgingsspørsmål.
Bjørnar Moxnes (R) [11:15:22]: Det er jo Høyre som setter
anbudsregimet over enkeltmennesket. Vi ser at anbud kan fungere
for, la oss si, å bygge et hus, men ikke for å drive en tjeneste
som er samfunnskritisk, og hvor anbudsprosessen altså gjør at piloter,
teknikere og mekanikere med kompetanse vi er helt avhengige av for
å kunne drive tjenesten over sommeren, slutter. Her må Høyre legge
vekk skylappene sine og heller finne praktiske løsninger som kan
redde tjenesten over sommeren.
Det er ikke sånn at det å holde
seg til Babcock og fortsette med ekstratiltakene er gratis. Etter
hva vi har fått opplyst, vil man basert på tallene så langt bruke
over 100 mill. kr på disse ekstratiltakene hvis de videreføres fram
til Babcock tar over 1. juli neste år. De skal da ta over med færre
piloter og færre fly enn vi har hatt med Lufttransport.
Hva vil bli den endelig beregnede
prislappen på ekstratiltakene fra regjeringens side for å berge
dette?
Statsminister Erna Solberg [11:16:29]: Jeg mener at det ikke
er prislappen på ekstratiltakene som er viktig i denne sammenhengen.
Det er faktisk at vi gir en god beredskap til folk som trenger det.
Vi er i en situasjon hvor en leverandør ikke klarer å levere på
det inneværende anbudet. Da setter vi i gang tiltak fordi vi ikke setter
anbud eller jusen foran mennesker. Vi setter inn andre tiltak for
å sikre at vi har gode tjenester i den perioden tjenesteleverandøren
faktisk ikke leverer dem.
Det er derfor dette har kostet mer
på kort sikt. Vi har sagt at vi skal være med på å vurdere spørsmålet
om en offentlig drevet virksomhet, men det er ikke sikkert at det
offentliges og helseforetakenes primære oppgave er å drive et flyselskap
og servicefunksjoner knyttet til dette. Uansett hvordan en skulle
organisere dette i det offentlige, ville betydelige deler av det
helt sikkert vært på anbud for å gå til de fagmiljøene som kan gjøre
dette på en god måte.
Jeg tror vi får best helsetjenester
ved at helsetjenesten sørger for at den er best på sin kjerneoppgave,
nemlig å behandle pasienter.
Presidenten: Den
muntlige spørretimen er nå omme, og vi går videre til den ordinære
spørretimen.
Ordinær spørretime
Presidenten: Det
blir noen endringer i den oppsatte spørsmålslisten, og presidenten
viser i den sammenheng til den elektroniske spørsmålslisten i salappen.
De foreslåtte endringene i dagens
spørretime foreslås godkjent. – Det anses vedtatt.
Endringene var
som følger:
Spørsmål 1, fra representanten Sigbjørn
Gjelsvik til finansministeren, vil bli besvart av kunnskaps- og
integreringsministeren på vegne av finansministeren, som er bortreist.
Spørsmål 5, fra representanten Kjersti
Toppe til helseministeren, er overført til eldre- og folkehelseministeren
som rette vedkommende.
Spørsmål 7, fra representanten Cecilie
Myrseth til fiskeriministeren, vil bli tatt opp av representanten
Ruth Grung.
Spørsmål 8, fra representanten Kari
Henriksen til arbeids- og sosialministeren, er overført til barne-
og likestillingsministeren som rette vedkommende.
Spørsmål 11, fra representanten
Sandra Borch til klima- og miljøministeren, er trukket tilbake.
Presidenten: Dette
spørsmålet, fra representanten Sigbjørn Gjelsvik til finansministeren,
vil bli besvart av kunnskaps- og integreringsministeren på vegne
av finansministeren, som er bortreist.
Sigbjørn Gjelsvik (Sp) [11:18:13]: «EU-kommisjonen har foreslått
at godkjenning av og tilsyn med visse typer foretak og produkter
overføres fra nasjonalt nivå til EUs finanstilsyn for verdipapir,
ESMA. Rapportering av alle transaksjoner i noterte verdipapirer
og derivater skal flyttes fra nasjonale tilsynsmyndigheter til ESMA.
Hvordan vurderer regjeringen rekkevidden
og konsekvensen av disse forslagene dersom de vedtas, blant annet
for norsk suverenitet?»
Statsråd Jan Tore Sanner [11:18:49]: Norges tilknytning til
de europeiske finanstilsynsbyråene for bank, forsikring og verdipapir
– EBA, ESMA og EIOPA – ble iverksatt ved beslutning i EØS-komiteen
i september 2016. Beslutningene gjennomførte den politiske enigheten
mellom EU og EFTA om tilknytning fra oktober 2014.
Finanstilsynet deltar fullt ut som
medlem i tilsynsorganene, men uten stemmerett. Vår erfaring med
Finanstilsynets deltakelse i de tre organene er god.
EUs finanstilsynssystem ble etablert
i 2011 som ledd i styrkingen av regulering og tilsyn på finansmarkedet
etter finanskrisen i 2008.
EU-kommisjonen foreslo i september
2017 endringer i sitt finanstilsynssystem. Som det pekes på i spørsmålet,
innebærer noen av forslagene at ESMA skal godkjenne og føre tilsyn
med enkelte nye typer foretak og produkter hvor det er et vesentlig
grensekryssende element.
Kommisjonen har også foreslått andre
endringer. Det er etter det jeg er kjent med, omfattende diskusjon av
forslagene i Rådet og Parlamentet. Det er derfor grunn til å presisere
at forslagene ikke er ferdigbehandlet, og at vi foreløpig ikke vet
hva EU eventuelt vil vedta av endringer.
Som finansministeren opplyste i
spørretimen 9. mai i år, gir vi fra norsk side innspill i diskusjonen
i EU om forslagene til endringene for finanstilsynsbyråene. Vi påpeker
særlig at det er viktig å bevare den balanserte løsningen vi nå
har for EØS/EFTA-landenes deltakelse.
Felles europeisk koordinering, slik
at regelverket praktiseres mest mulig likt i EØS-markedet, er positivt. Viktige
hensyn tilsier at tilsynet med finansmarkedene primært bør forankres
nasjonalt, hvor kunnskapen om markedet er størst. Det kan samtidig
være fordeler ved sentralisering av enkelte oppgaver.
Forslagene om overføring av ansvaret
for godkjenning og tilsyn fra nasjonalt nivå til EU-nivå gjelder
en begrenset del av de nasjonale finanstilsynenes ansvarsområde.
Vi vil videreføre gode løsninger
for norsk tilknytning til de europeiske finanstilsynene. Vi kan
ikke fristille oss fra den utviklingen som skjer på finansområdet
i EU. For å legge til rette for et velfungerende norsk finans- og
kapitalmarked må vi derfor finne løsninger innenfor EØS som legger
til rette for norsk deltakelse i tilsynsorganene, innenfor våre
rettslige rammer. Finansministeren gir i møter med sine kolleger
i EU uttrykk for disse synspunktene.
Regjeringen vil fortsette å fremme
norske synspunkter i den pågående revisjonen.
Sigbjørn Gjelsvik (Sp) [11:21:50]: Det som Stortinget gjorde
for to år siden, var å legge det norske Finanstilsynet inn under
EUs beslutninger, og nå foreligger det forslag fra EU-kommisjonen
om å utvide myndigheten til EUs finanstilsyn på nye områder.
Så sier statsråden her at det er
viktig å ivareta nasjonal råderett på en del områder, men at det
kan være fornuftig å avgi suverenitet på noen områder. Da vil jeg
be statsråden om å konkretisere hva han legger i det: På hva slags
områder gjelder det? Og konkret til det jeg stilte spørsmål om:
På de områdene som gjelder godkjenning av og tilsyn med visse foretak
og produkter, mener en fra norsk side at det er fornuftig at den
kompetansen blir lagt til EU, at det ikke fortsatt er Norge som
skal gjøre det, og tilsvarende at rapportering skal gå til EUs finanstilsyn
og ikke til det norske Finanstilsynet?
Statsråd Jan Tore Sanner [11:22:39]: Representanten har et
veldig ensidig syn i denne saken, og ensidig vektlegging. Det er
viktig at vi også har det store perspektivet: både hvorfor denne
reguleringen er kommet på plass – nemlig kjølvannet av finanskrisen,
behovet for mer koordinering av tilsynsoppgavene der en har grensekryssende
oppgaver – og hensynet til det norske finansmarkedet, som også må
kunne være en del av det europeiske markedet.
Så mener jeg at det vil være helt
feil nå å gå inn i en konkretisering av forslaget fra EU, for vi
vet ikke hva det forslaget til syvende og sist kommer til å bli.
Men som vi har gitt uttrykk for: Vi er positive til felleseuropeisk
koordinering, men vi mener det er viktig med en nasjonal forankring
av disse oppgavene. Vi ønsker også at man da skal ta sikte på en
tilsvarende balansert løsning, slik man har i det eksisterende systemet,
og vil komme tilbake til forankring i Stortinget når vi vet hva
EU går inn for, og når vi har fått vurdert det.
Sigbjørn Gjelsvik (Sp) [11:23:49]: Senterpartiet har et veldig
tydelig standpunkt. Vi mener at det er viktig med nasjonal styring
og kontroll over reguleringen av finanssektoren i Norge. Det har
tjent Norge godt, og det er viktig at det blir videreført. Vi mener
også at det er viktig at vi har en egen nasjonal valuta i Norge,
i motsetning til det statsrådens parti har tatt til orde for, for Norges
del.
Men det jeg spør om konkret, er
en vurdering av de forslagene som er lagt på bordet fra EUs side.
Fra norsk side må det jo være et poeng å gi uttrykk for hva vi mener om
det, før det er vedtatt i EU. Nå blir det fra statsrådens side lagt
til grunn at vi bare må følge med på ferden når dette blir vedtatt.
Eller er det slik at statsråden mener at hvis EUs forslag er for
vidtgående, kan Norge si nei?
Statsråd Jan Tore Sanner [11:24:35]: Nå blander representanten
inn mange ulike problemstillinger. Det er ikke slik at Høyre går
inn for noen overgang til en annen type valuta. Vi har et forhold
til EU i dag som vi er opptatt av å ivareta. For å ivareta de nasjonale
interessene mener vi at vi er helt avhengig av å ha en velfungerende
EØS-avtale. Senterpartiet har et tydelig, men også svært ensidig
syn i denne saken. Vi mener at det også er viktig å ivareta hensynet
til norsk finansnæring. Vi mener at det er viktig at vi også deltar
i det europeiske samarbeidet på disse områdene, men ivaretar den
nasjonale forankringen.
Vi gir uttrykk for hva vi mener
om dette. Som jeg redegjorde for i mitt innlegg, gir Norge og finansministeren
tydelige beskjeder til EU om hva som er vårt syn. Så vil det være
slik at når EU har konkretisert hva de faktisk vil gå inn for, vil
vi foreta en vurdering og komme tilbake til forankring i Stortinget.
Marit Knutsdatter Strand (Sp) [11:25:52]: Som stortingsrepresentant
og medlem av utdannings- og forskningskomiteen spør jeg statsråden
om følgende:
«Barnehager skal ha en styrer i hel stilling
for å sikre stedlig ledelse. I Øystre Slidre kommune er det i dag
styrer i 100 pst. stilling ved Beito (55 plasser) og Tingvang (40
plasser) barnehager, med avstanden 19,7 km seg imellom. Fra 1. august
2018 blir det felles styrer i de to, dvs. 50 pst. i hver barnehage.
I tillegg lyses det ut internt blant pedagogene 20 pst. stilling
som assisterende styrer i hver barnehage.
Mener statsråden en slik ledelsesstruktur
er i tråd med barnehageloven og særavtalen for barnehager?»
Statsråd Jan Tore Sanner [11:26:37]: Jeg er opptatt av at
personalet i barnehagen har den kompetansen som er nødvendig for
å drive gode barnehager med et godt tilbud til det beste for barna
og foreldrene. Barnehageloven krever at barnehagen må ha en forsvarlig
pedagogisk og administrativ ledelse, og at barnehagen skal ha en
daglig leder eller styrer. Det må avsettes tilstrekkelig med ressurser
til styrerstillingen.
Denne våren har vi strammet inn
kravet om antall barnehagelærere, og Stortinget vil i morgen behandle forslaget
om et minimumskrav til bemanning. Jeg mener at stedlig ledelse av
disse medarbeiderne også er viktig for hvilken kvalitet som møter
barna i deres hverdag.
Jeg er kjent med at det de siste
årene har vært en utvikling mot at flere barnehager organiserer
styrerressursen sammen på ulike måter, men statistikk viser at det
i liten grad har vært en reduksjon i det totale antall styrere som
følge av dette. Dagens regler gir barnehagen en viss grad av fleksibilitet
ved organiseringen av den daglige ledelsen.
Omfanget av styrerens pedagogiske
og administrative oppgaver varierer ut fra faktorer som barnehagens størrelse,
arbeidsfordeling mellom styrer og eier, barnegruppenes sammensetning
og personalets samlede kompetanse og erfaring.
I spesielle unntakstilfeller kan
flere barnehager samle sine styrerressurser, og i enkelte tilfeller
kan det være adgang til å kombinere stillingen som pedagogisk leder og
styrer.
Kommunen som barnehagemyndighet
må foreta en totalvurdering av om barnehager som velger å samordne
sine styrerressurser, oppfyller barnehagelovens krav til barnehagedrift.
Jeg mener at god og tilstedeværende
ledelse er avgjørende for en trygg og god barnehage for barna og
et godt og utviklende arbeidsmiljø for de ansatte. I utdannings- og
forskningskomiteens innstilling til endringer i barnehageloven,
som Stortinget skal behandle i morgen, fremmer komiteens flertall
følgende forslag:
«Stortinget ber regjeringen gjennomgå
regelverket for krav til stedlig leder i barnehager og tilse at unntaksbestemmelsen
er slik at den ikke benyttes til å redusere kostnader i barnehagesektoren.»
Spørsmålsstilleren aktualiserer
dette temaet, og dersom flertallsforslaget blir vedtatt, vil jeg
selvsagt følge opp forslaget på en god måte.
Magne Rommetveit hadde her
teke over presidentplassen.
Marit Knutsdatter Strand (Sp) [11:29:06]: Jeg takker for
svaret og håper komiteens forslag vedtas. Vi har politikere, både
i Stortinget og i regjeringen, som er ambisiøse på vegne av kommuner
og fylker i vårt langstrakte land. De lovgivende og de utøvende
myndighetene fordeler oppgaver, uten nødvendigvis å ha grundige
utredninger og å ta konsekvensene av kostnader, noe som nettopp
er demonstrert med forslaget om innføring av en bemanningsnorm fra
1. august 2018. Dette er Senterpartiet imot.
Ytterligere krav blir nå stilt til
barnehager og bemanning. Mener statsråden at delt ansvar ved store
avstander er tilfredsstillende? Og hvordan mener statsråden at kommuner
skal kunne rekruttere og lønne flere ansatte uten kompensasjon og
økte overføringer fra staten?
Statsråd Jan Tore Sanner [11:29:55]: Når det gjelder selve
bemanningsnormen, mener vi at den er finansiert i tråd med det Stoltenberg-regjeringen
mente, da den foreslo det samme våren 2013. Så vi står fast på de
samme prinsippene som den rød-grønne regjeringen gjorde da den satt
med makten.
Jeg er vel kjent med den diskusjonen
som har vært. Jeg mener at det er fornuftig å gjennomføre en minimumsbemanning.
Vi ser f.eks. at det er noen store private barnehagekjeder som har
store overskudd og lav bemanning. Gjennom å innføre bemanningsnormen
bidrar vi til at mer av pengene kommer barna til gode.
Jeg vil gjerne understreke at jeg ikke kjenner
det konkrete eksemplet som også er tatt opp i spørsmålsstillingen,
men det er klart at avstander er en problemstilling. Tilstedeværende
ledelse er viktig i barnehagene, både av hensyn til barna og for
å utvikle personalets totale sammensetning.
Marit Knutsdatter Strand (Sp) [11:30:58]: Bruken
av offentlige midler må vi være nøye med. Senterpartiet har i sitt
alternative statsbudsjett kritisert statens store bruk av administrative
midler og foreslått at mer tilskudd skal gå til dem som faktisk
står for tjenestene som gis nærme folk i hele landet, kommunene.
Regjeringen har i sitt arbeid ytret en ambisjon om å overføre enda
flere oppgaver til lokal forvaltning.
Som tidligere kommunal- og moderniseringsminister
– hvilken sammenheng ser den nåværende kunnskaps- og integreringsministeren
mellom krav som er stilt til kommunene, og det økonomiske handlingsrommet
kommunene har for å levere gode tjenester?
Statsråd Jan Tore Sanner [11:31:41]: Jeg er ikke kommunal-
og moderniseringsminister lenger, og jeg skal være varsom med å
bevege meg over på det området. Men som nasjonale politikere står
vi hele tiden i en avveining mellom respekt for det lokale selvstyret
og lokaldemokratiets muligheter til å finne løsninger og det nasjonale
ansvaret for å sikre at det er likeverdige tjenester over hele landet.
Det spennet tror jeg de fleste nasjonale politikere føler på nesten
hver eneste dag. Vi har debatter i Stortinget hvor vi om morgenen
starter med å snakke om det lokale selvstyret, og så ender vi opp
med en diskusjon om enten normer eller detaljstyring. Det er et
ansvar vi må ta. Vi må også sikre at det er en balanse i dette.
Jeg selv og regjeringen er sterke tilhengere av lokaldemokratiet
og mener at det skal være rom for å finne gode løsninger, slik at
innbyggernes synspunkter også har reell betydning gjennom lokalvalg.
Siv Mossleth (Sp) [11:32:59]: «OfotLab, som er et grovfôrlaboratorium,
analyserer grovfôrprøver fra hele landet og er avhengig av rask
og pålitelig post. De har testet fremsendingen med å sende brev/pakker
med sanntidssporing og funnet at post som blir sortert i Oslo, får
én dag lenger fremsendingstid til Ofoten enn resten av landet. Situasjonen
har ikke blitt bedre etter at en sluttet å sende post med fly til
Bodø og Evenes.»
«Vil statsråden gjøre noe for å
få raskere fremsendingstid?»
Statsråd Ketil Solvik-Olsen [11:33:43]: La meg svare både
med henblikk på den overordnede postsituasjonen og når det gjelder
det konkrete selskapet.
For det første er det viktig at
vi sikrer gode og likeverdige posttjenester i hele landet. Det er
regjeringen opptatt av. Vi har bevilget mye penger til å opprettholde gode
tilbud, samtidig som vi må ta hensyn til at det er en dramatisk
nedgang i brevvolumet. Dette har pågått over lang tid. Det handler
primært om at folk har sluttet å sende brev, fordi man bruker e-post
og telefon. Det er noe som Posten må tilpasse seg. Brevvolumet er
altså mer enn halvert siden årtusenskiftet. Posten estimerer ny
halvering fra 2017 til 2025.
For å sikre et best mulig posttilbud
og samtidig sikre at kostandene holdes på et nivå som er akseptabelt,
har man gjort flere endringer over tid i Posten. Man har gått fra
å ha postkontor til post i butikk. Det skjedde primært under forrige
regjering. Nå har man gjort en jobb med å slå sammen A- og B-post
til én felles poststrøm. Det betyr at noe post går tregere enn før
– det som før var A-post – mens det som før var B-post, nå går raskere
enn før. Det går fortsatt med flyforbindelse mellom Nord- og Sør-Norge,
men for øvrig sendes posten på bakken. Det er for å holde kostnadene
nede, men det er også et miljøargument for det.
Kravene til framsending er at man
skal ha minst 85 pst. av sendingene framme etter to dager. Det er
det Stortinget har vedtatt. Etter første kvartal 2018 var tallene
87,4 pst. Det viser at Posten leverer bedre enn det som er minimumskravene.
Når det gjelder OfotLab, som representanten
viser til, har departementet kontaktet Posten. Der får vi opplyst at
OfotLab ikke benytter ordinære brevsendinger, men de benytter såkalte
svarsendinger. I det tilbudet ligger det at det tar en dag ekstra,
fordi sendingene skal sorteres, telles, veies, pakkes og sendes
samlet til den enkelte bedrift. Det gjør man ved Østlandsterminalen.
Valget av den tjenesten forklarer derfor testresultatene som representanten
viser til. Hvis OfotLab er avhengig av raskere framsending av sine
sendinger, bør de velge andre brev- og pakkeprodukter med raskere
framsendingstid. Jeg vil oppfordre OfotLab til å kontakte Posten
eller andre aktører i postmarkedet for å se hva som kan møte selskapets
behov. Det er altså ikke vanlige sendinger OfotLab bruker, og dermed
kan man heller ikke regne med å få den vanlige leveransen. Når man
velger svarsending, er det et tilbud som har en annen tidshorisont. Det
er etter mitt skjønn svar på spørsmålet som har kommet.
Siv Mossleth (Sp) [11:36:36]: Jeg var i starten veldig tydelig
på at jeg ikke snakket om vanlige brev – verken kjærlighetsbrev
eller regninger – jeg snakket om prøver, testresultat, som tidligere
har gått som A-post. Det har vært svært store forsinkelser etter
at A-posten ble fjernet fra årsskiftet. Brev har som regel brukt
opp til én uke eller to. Det har vært litt bedring i det siste,
men post som før tok én dag, tar nå som regel én dag pluss tre dager
– i praksis gjerne fem dager. Jeg synes det er merkelig at statsråden
kan forsvare en så dårlig postgang – og det gjelder spesielt Nordland
og Nord-Troms. Det var ikke noe problem å sende disse prøvene som
A-post, så detaljene statsråden viser til, er noe merkelige.
Statsråd Ketil Solvik-Olsen [11:37:43]: Det var ikke noe
spørsmål her, men jeg kan likevel gi en kommentar. Vi har ikke sagt
at vi tar lett på dette. Vi sier det er viktig å ha gode posttjenester.
Men dette er udokumenterte påstander fra representanten, det er
det vanskelig å forholde seg til. Når man gir inntrykk av det generelt tar
opp mot fem dager å framsende et brev, og Postens egne tall viser
at de leverer i tråd med tjenesten, 87,4 pst. – bedre enn det som
er kravet – så samsvarer ikke Postens tall med representanten Mossleths
tall. Jeg håper vi får en god saklig debatt om dette videre, at
representanten Mossleth vil vise sin statistikk – hvor den er fra
– på at den generelle leveringstiden til Posten er på nærmere fem
dager og ikke to dager. Hvis representanten Mossleth kan vise det,
vil vi selvsagt gå inn i det, for i så fall blir vi feilinformert
av Posten. Når det gjelder akkurat OfotLab, som representanten selv
brukte som eksempel, har de ikke valgt den vanlige brevstrømmen,
de har valgt såkalt svarsending, og det tar lengre tid enn vanlige
brev.
Siv Mossleth (Sp) [11:38:49]: Posten bryter konsekvent målet
om at post skal være framme to dager etter sending i Nordland og
Sør-Troms. OfotLab har sporet brev og sendinger og har laget en
analyse på det, så det kan ministeren få. Men han kan ikke vise
til Bedriftspakke ekspress, fordi det er en så stor økning kostnadsmessig
at det blir helt uaktuelt for næringslivet i distriktene å bruke
det. Prisen har steget fra under 100 kr per pakke til et snitt på
600 kr, man har altså fått en seksdobling av prisen på det samme
produktet etter at det ble slutt med A-post. Kan ministeren si at
han vil gjøre noe for å få postfly tilbake til Bodø?
Statsråd Ketil Solvik-Olsen [11:39:56]: Vi jobber kontinuerlig
for å gi best mulig posttjenester i dette landet. Derfor kjøper
vi også tjenester som sikrer likeverdig tilbud overalt. Jeg synes
likevel det er litt rart å få påstander fremmet fra representanten
Mossleth om noe som jeg ikke har nevnt i mitt svar. Det hjelper
ikke alltid å ha ferdigskrevne spørsmål, for jeg har faktisk ikke nevnt
Brevpakke ekspress i mitt svar. Det jeg derimot påpekte, var at
OfotLab i dag ikke bruker de vanlige brevsendingene, ifølge den
informasjonen vi har fra Posten. Den avtalen de har, gjelder bruk
av såkalte svarsendinger. Jeg anmoder dem ikke om å bruke ekspressløsning,
men de kunne jo forsøkt å bruke de vanlige brevløsningene, som går
raskere enn svarsendingsløsningene som de har i dag.
Men jeg er veldig interessert i
at representanten Mossleth bringer til torgs de påstandene hun har
her, dokumenterer dem og gir mer informasjon, sånn at vi kan gå
inn i dette. Hvis det er sånn at Posten gir oss annen informasjon
enn det OfotLab har, eller det som er generelt for regionen, må
vi selvsagt gå inn i det på en annen måte. Men tallene vi har fått
fra Posten, viser at representanten Mossleths påstander ikke er
riktige.
Ivar Odnes (Sp) [11:41:13]: Frå ekspresspost til ekspressbuss:
«Ekspressbusstilbodet i Noreg er under press, då konkurransevilkåra
er krevjande. Ein konsekvens av dette er at Lavprisekspressen mellom
Trondheim og Oslo er lagt ned. Selskapa får ikkje kompensert for
sosiale rabattar slik som andre kollektivtilbod får, i tillegg stig
avgiftene på drivstoff, og ein har høge kostnader knytte til tilgang
til kollektivknutepunkt. Mange stader er ekspressbussen det viktigaste
kollektivtilbodet.
Vil statsråden ta initiativ til
å betre vilkåra for dette viktige kollektivtilbodet?»
Statsråd Ketil Solvik-Olsen [11:41:57]: Jeg er generelt opptatt
av at vi har et godt kollektivtilbud. Det gjelder både i byene og
mellom byene. Det å sørge for at folk har god tilgang til ulike
mobilitetsløsninger, er viktig. For en del betyr det å ha sin egen
bil, men for mange, og for flere enn i dag, er det å ha gode togtilbud,
gode busstilbud, både lokalt og regionalt, viktig. Derfor har vi bl.a.
økt bevilgningene til satsing på kollektiv i byene, og vi har økt
bevilgningene til satsing på jernbane mellom byene og inn i byene.
Ekspressbusspolitikken er basert
på at det drives kommersielt. Der har vi vært opptatt av at vi skal
legge minst mulig hindringer i veien, nettopp fordi aktører som
ønsker å tilby et kommersielt kollektivtilbud, skal ha sjansen til
det.
Vi vet at det kan være utfordringer
en del steder ved at fylkeskommunene setter begrensninger på hvor
ekspressbussene får lov til å ta opp passasjerer, nettopp fordi
fylkeskommunene ikke vil at ekspressbussene skal konkurrere med
det lokalfinansierte busstilbudet.
Så er det også en utfordring, selvsagt,
at når man har fått en kraftig forbedring i jernbanetilbudet en
del steder, er det en del kunder som automatisk velger jernbane
framfor ekspressbuss. Det har igjen svekket konkurransesituasjonen
for ekspressbussene, rett og slett ved at alternativet har blitt
bedre. Det var jo det motsatte som skjedde da ekspressbussene vokste
fram for noen tiår siden, nemlig at jernbanetilbudet mange steder
var så dårlig at når man fikk et ekspressbusstilbud, leverte de bedre
enn det NSB gjorde. Nå leverer NSB mye bedre.
Det er fylkeskommunene som er ansvarlige
for busstilbudet i fylkene, og som må vurdere om nedleggelse av
en kommersiell ekspressbussrute eventuelt skal erstattes av at en
kjøper den tjenesten gjennom fylkeskommunene.
Når det gjelder rabattene, er det
riktig at staten ved fylkeskommunene kompenser der en kjøper tjenester. Ved
at en ikke kjøper tjenester fra kommersielle ekspressbusstilbud,
er det heller ikke noen erstatningsordning hvis de gir rabatter
til sine kunder. Hvis en skulle gjort det, måtte det vært en post
på statsbudsjettet, som i så fall hadde gjort at man hadde mindre
penger til å kjøpe andre tjenester, som helsetjenester e.l. Det
står Stortinget selvsagt fritt til å kunne prioritere blant disse, men
det er årsaken. Så det er ikke det at Stortinget behandler dem annerledes
gjennom kjøp, men en har sett at det offentlige ikke kjøper disse
tjenestene.
Det er noen forordninger fra EU
som en selvsagt fra Senterpartiets side kan ønske at vi skal implementere
i Norge, som ville gjort at man måtte begynne med den typen kjøp,
men i så fall får det være et initiativ fra Senterpartiet.
Når det er sagt: I Jeløya-erklæringen
sier regjeringen at vi skal liberalisere ekspressbusspolitikken
ytterligere eller sågar fullt ut. Det betyr at vi ser på muligheten
for at konkurranseevnen til ekspressbussene – gjerne opp mot fylkeskommunalt
kjøpte tilbud – kan styrkes for å bidra til bedre økonomi i ekspressbusselskapene.
Ivar Odnes (Sp) [11:45:04]: Eg takkar for svaret. Eg høyrer
ikkje at det er så mange positive attendemeldingar til ekspressbussnæringa
i svaret frå statsråden. Det er frykteleg bra at folk no begynner
å ta toget og reiser meir kollektivt, det er positive tal. Men det
er område i Gudbrandsdalen som bl.a. Lavprisekspressen har serva, som
no heller ikkje har eit betre togtilbod, det er heller dårlegare.
I år etter år har NSB trafikkert det kommersielle togtilbodet mellom
Oslo og Trondheim. Sist helg vart jernbanen stengd på grunn av eit
viktig vedlikehaldsarbeid, og det vart ikkje sett opp buss for tog.
Då hadde Gudbrandsdalen nesten ikkje eit kollektivtilbod i det heile
teke.
Meiner statsråden at dette er akseptabelt
for reisande til og frå Gudbrandsdalen i helgene?
Statsråd Ketil Solvik-Olsen [11:46:12]: Nå tar en debatten
inn på et litt annet område, for ekspressbusser tror jeg ikke generelt
skal overleve på at de noen ganger vil fungere som buss for tog
på kommersielt grunnlag. Det er ikke en god forretningsmodell. Vi
har vært positive til å legge til rette for ekspressbusser når en
ønsker å opprette nye tilbud o.l. Noen av dem overlever, noen gjør
det ikke. Men stort sett er det gjerne fylkeskommunene som, gjennom
sine restriksjoner på hvor en kan plukke opp passasjerer, har vært
utfordringen, og der ser vi altså på liberaliseringer.
Når det gjelder buss for tog-tilbud,
er jeg opptatt av at folk skal ha et godt tilbud også når jernbanen
må stenges for vedlikehold, både når det er planlagt, og når det er
uforutsett. Vi bruker nå mye mer penger på buss for tog enn tidligere
for å ha en bedre beredskap, men også fordi vi vedlikeholder mye
mer. Det er selvsagt ikke bra når det blir stopp på en togstrekning
og en ikke har alternativ transport. Det er noe av den jobben som
NSB og Bane NOR sammen må gjøre og hele veien vurdere, avhengig
av hvem som er årsak til at ting stopper, sånn at en sørger for
at den alternative transporten blir best mulig, selv om en ikke
alltid kan garantere at alle avganger er som før.
Ivar Odnes (Sp) [11:47:20]: Vi deler bekymringane for at
ein faktisk skal ha eit kollektivtilbod som servar heile landet.
Nord-Gudbrandsdalen er den regionen som er lengst frå hovudflyplassen,
lengst frå hovudstaden i reisetid. Det som har skjedd det siste
året, er at fleire av desse ekspressbusselskapa som har serva dette området,
anten har innstilt eller klart innskrenka tilbodet.
Vil statsråden gå inn og sjå på
tiltak som er med og bidreg til at ein i alle fall får opp eit ekspressbusstilbod som
servar desse delane her, utan å venta på at EU skal koma med nokre
gode tiltak eller idear for oss? Kan vi vera meir offensive?
Statsråd Ketil Solvik-Olsen [11:48:20]: Jeg har ikke tenkt
å la EU styre på dette området, like lite som jeg har tenkt å la
EU styre på andre områder. Vi fører den politikken som er best for
Norge, basert på det som er regjeringens ønske for Norge.
Når det gjelder å styrke ekspressbusstilbudet,
vil jeg innledningsvis igjen minne om at det i utgangspunktet er
fylkeskommunene som har ansvaret for kollektivtransporten som er
bussbasert. Det betyr at hvis en har behov for å utvikle bussruter
i fylker eller mellom fylker, er det i utgangspunktet fylkene som
har det ansvaret. Men vi har selvsagt betydning for noen av de overordnede
reguleringene.
Som jeg også nevnte innledningsvis:
I Jeløya-erklæringen sier vi at vi skal jobbe for å liberalisere
forholdene rundt ekspressbussruter. Vi vet at en del ekspressbusser har
opplevd problemer fordi de ikke får lov til å plukke opp passasjerer
lokalt på grunn av fylkeskommunenes restriksjoner – fylkeskommunene
beskytter rett og slett sitt eget anbud. Vi vurderer om vi skal
fjerne fylkeskommunenes adgang til å nekte å ta opp lokale passasjerer. Det
vil gjøre at kundegrunnlaget til ekspressbussene kan bli høyere
og dermed også at økonomien blir bedre.
Presidenten: Dette
spørsmålet, frå representanten Kjersti Toppe til helseministeren,
er overført til eldre- og folkehelseministeren som rette vedkomande.
Kjersti Toppe (Sp) [11:49:41]: «Norge er på verdenstoppen
i føflekkreft. 2 114 fikk påvist sykdommen i 2016, og 330 døde.
Over 90 pst. av tilfellene knyttes til UV-stråler, mest fra sol
og solarier. I kreftstrategien oppgis det at det skal gis målrettet
informasjon om sammenhengen mellom soleksponering og risiko for hudkreft,
og at det forebyggende arbeidet skal følges opp i Nasjonal UV- og
hudkreftstrategi 2019–2023.
Hva vil regjeringen gjøre for å
forebygge hudkreft, og vil den vurdere tiltak som økt avgift på
solkrem med låg faktor og forbud mot solarier?»
Statsråd Åse Michaelsen [11:50:26]: Det er bekymringsfullt
at Norge er blant landene på topp i verden når det gjelder føflekkreft.
Det har vært en tidobling i antall nye tilfeller av føflekkreft,
sett i forhold til befolkningens størrelse, de siste 60 årene. Hovedårsakene
er endringer i solvaner og økt bruk av solarier.
Mange soler seg for mye, både i
sola og i solarier. Det er anslått at så mye som 95 pst. av hudkrefttilfellene
kan forebygges ved mindre soling. Forebygging innebærer dermed tiltak
som reduserer den enkeltes eksponering for skadelige UV-stråler.
Derfor er det viktig at befolkningen får vite hvorfor soling og
solarier er farlig, og hva de selv kan gjøre for å beskytte seg.
Strålevernet leder nå et arbeid med å lage en nasjonal strategi
for å redusere forekomst og dødelighet av hudkreft i Norge. Strategien skal
gjelde for perioden 2019–2023. Blant andre deltar Helsedirektoratet
og Kreftregisteret i denne arbeidsgruppen, og det er også opprettet
en referansegruppe med berørte fagetater og frivillige organisasjoner.
Strategien skal være ferdig i løpet av året, og Helse- og omsorgsdepartementet
vil følge opp arbeidet nøye.
Kjersti Toppe (Sp) [11:51:41]: Statistikken vår når det gjeld
føflekkreft, har vore stygg i veldig mange år. Vi er gode på anna
kreftbehandling, men når det gjeld denne forma, er det stor dødelegheit.
Det er ein statistikk som eg meiner vi ikkje kan vedkjenna oss,
og noko som det er utroleg viktig at vi får eit politisk trykk bak og
oppfølging av.
Eg vart kontakta av ein forskar
frå Kreftregisteret som viste til at det var gjort undersøkingar
som kunne visa at dei som brukte solkrem med låg faktor, hadde auka
risiko for kreftutvikling, fordi ein da solte seg meir, med eit dårleg
vern. Mange tar til orde for at ein minst må ha solfaktor 30 dersom
det skal vera nokon vits i. Forskaren lanserte at ein kanskje kunne
hatt tiltak som f.eks. auka avgift på solkrem med låg faktor, så
ein bidrar til at folk smør seg meir fornuftig. Kva meiner statsråden
om eit slikt forslag?
Statsråd Åse Michaelsen [11:52:49]: Jeg er heller tilhenger
av å gi rett og god informasjon. At en har møter med ulike forskningsmiljøer
– som jeg ser at komiteen har hatt – hilser jeg veldig velkommen,
for det er viktig – det er nettopp den kunnskapen vi må ha.
Det er også slik at selv om statistikken
viser at vi har hatt en høy forekomst i Norge over mange, mange
år, er det også i sammenheng med at flere og flere reiser til Syden
– ikke bare én, men kanskje to ganger i året – og når vi får perioder
med sol på våren og tidlig sommer, så er det styrtsoling, osv. Selv
kommer jeg fra det jeg nesten kaller Spenol-generasjonen. Da jeg
vokste opp, var det ikke så vanlig med solkrem, for en hadde ikke
kunnskap om at en skulle bruke det. Vi ser også en økning særlig blant
menn over 50 i de statistikkene, som et resultat av uvettig soling
tidligere.
Kjersti Toppe (Sp) [11:53:53]: Kunnskap er eit viktig stikkord.
Eg vil spørja statsråden om ho ser verdien av å ha ein ordentleg,
nasjonal informasjonskampanje for riktig solbruk og for å førebyggja
hudkreft. Det trur eg faktisk hadde vore veldig viktig.
Det andre eg vil spørja om, gjeld
solarium, som vi veit bidrar til ein auke i føflekkreft i Noreg
og andre land. Den raud-grøne regjeringa innførte 18-årsgrense,
som det framleis er i dag, men vi innførte òg bemanningskrav, som
den nye regjeringa tok vekk. Vil statsråden vurdera å innføra bemanningskrav?
Og kva seier statsråden til forslaget om å ha eit forbod mot solarium,
som fleire andre land vurderer, og som mange forskingsmiljø no tar
til orde for?
Statsråd Åse Michaelsen [11:54:47]: Da er det igjen viktig
for meg å samle kunnskap og informasjon fra alle hold. Når vi skal
legge fram den nasjonale strategien, er det, som jeg nevnte innledningsvis,
et bredt sammensatt utvalg som skal være med – Kreftregisteret osv.
– for å se hvordan vi skal gjøre dette mest mulig rett.
Når det gjelder kunnskapsbygging
og informasjonskampanjer, er jeg veldig åpen, for det er der vi
må sette inn støtet. Folk skal vite hva det betyr. Jeg er også litt opptatt
av den yngre generasjonen – det vet jeg også representanten Toppe
er opptatt av – og holdningene til kropp og i dette tilfellet brunfarge.
Hva er det som gjør at det er så ettertraktet å bli mest mulig brun,
og hvilke konsekvenser får det på lang sikt? Er en særlig opptatt
av utseende, bør en kanskje bli informert om at det kanskje får
noen konsekvenser for huden senere, om ikke det blir så alvorlig
at en faktisk får hud- eller føflekkreft.
Sigbjørn Gjelsvik (Sp) [11:56:05]: «I forbindelse med Norges
tilslutning til EUs tredje energimarkedspakke vedtok Stortinget
at det skulle avgis en formell erklæring overfor EU/EØS. I svar
på skriftlig spørsmål nr. 1 518 viser statsråden til at Norges ambassadør
til EU har overlevert et brev til EU i sakens anledning. I brevet vedlegges
avtalen mellom flertallspartiene 'til informasjon'.
Hvilken juridisk status har dette
brevet i EØS-avtalen, eksempelvis i en konfliktsituasjon mellom
Norge og EU om fortolkning av dagens eller fremtidig regelverk i
EU/EØS på området?»
Utenriksminister Ine M. Eriksen Søreide [11:56:46]: I forbindelse
med EØS-komiteens vedtak om innlemmelse av tredje energimarkedspakke
i EØS-avtalen tok Norge konstitusjonelt forbehold etter EØS-avtalens
artikkel 103, fordi Stortingets samtykke til innlemmelsen var nødvendig.
Stortinget ga sin tilslutning til Prop. 4 S for 2017–2018 den 22. mars.
I samsvar med de ordinære prosedyrene for innlemmelse av EØS-rettsakter
meddelte Norge 27. april at de forfatningsrettslige kravene var
oppfylt fra norsk side.
I tråd med avtalen mellom regjeringspartiene,
Arbeiderpartiet og Miljøpartiet De Grønne overleverte Norges ambassadør
til EU samme dato et eget brev til EØS-komiteens formann, som er
EUs representant i komiteen, der avtalen var lagt ved i ordrett
form. Brevet, med den vedlagte avtalen, er å anse som en erklæring
fra Norge. Den presiserer premissene for at flertallspartiene i denne
saken samtykket til innlemmelsen av tredje energimarkedspakke i
EØS-avtalen.
En erklæring er ikke rettslig bindende,
men er et uttrykk for et partssyn. Wien-konvensjonen, om traktatrett,
inneholder generelle prinsipper for fortolkning av traktater. Disse
regnes også som uttrykk for bindende sedvanerett. Artikkel 31 nr. 1
i konvensjonen slår fast at traktatens ordlyd skal forstås i den
sammenheng den inngår i. Videre viser artikkel 31 nr. 2 bokstav b
eksplisitt til at instrumenter avgitt i forbindelse med inngåelsen
av en traktat vil kunne inngå som en del av sammenhengen, og således
påvirke fortolkningen av traktatens ordlyd. Om det senere skulle
oppstå tvist om forståelsen av rettsakten, vil en erklæring dermed
etter omstendighetene kunne brukes som et tolkningsmoment i diskusjonen
og ved eventuell domstolsbehandling.
Avtalen mellom flertallspartiene
om premissene for å ha samtykket til innlemmelse av tredje energimarkedspakke
gir uttrykk for en felles holdning på norsk side og omtaler sentrale
energipolitiske spørsmål. Erklæringen vil ligge til grunn for og
legge føringer for regjeringas posisjoner knyttet til framtidige
EU-regelverk av betydning for energisektoren. Nye rettsakter som vedtas
i EU, vil på ordinær måte underlegges en selvstendig vurdering for
å avklare om de anses EØS-relevante og akseptable for innlemmelse
i EØS-avtalen. Avtalen mellom flertallspartiene vil derfor legge
føringer for norske myndigheters posisjoner og vurderinger knyttet til
framtidige EU-regelverk av betydning for energisektoren.
Sigbjørn Gjelsvik (Sp) [11:59:10]: Med Stortingets ja til
EUs tredje energimarkedspakke ble vitale deler av norsk energipolitikk
underlagt EUs myndighet. En har opprettet en reguleringsmyndighet,
RME, som ikke skal kunne styres av norske politikere, og som skal
hente sin instruks fra EU – en ren omgåelse av Grunnloven. For å trumfe
dette igjennom i Stortinget var en helt avhengig av å love å gi
EU en erklæring. Det har endt med et brev til EU til orientering.
Spørsmålet er igjen: Hvilken respons
har EU kommet med på det brevet som er sendt fra norsk side?
Utenriksminister Ine M. Eriksen Søreide [11:59:50]: For det
første er premisset i spørsmålet helt feil. Norge har ikke oppgitt
vitale deler av nasjonal energipolitikk, snarere tvert imot. Nasjonal
energipolitikk er fortsatt norsk, og vi har full suverenitet over
den. Dessuten har det ikke vært noen omgåelse av Grunnloven. Tvert imot
har grunnlovsspørsmålet og suverenitetsavståelsesspørsmålet blitt
vurdert i to omganger av Justis- og beredskapsdepartementets lovavdeling.
Det er velkjent for representanten.
Som jeg sa i mitt svar, er dette
å anse som en erklæring fra Norge. Den er – selv om den ikke er
rettslige bindende – et uttrykk for Norges syn. Det er også noe
som kommer til å legge føring for eventuelle senere spørsmål som
skulle knytte seg til endringer av denne energimarkedspakken, eller
andre spørsmål knyttet til energi som har relevans for det som det
er inngått avtale om. Den slår også fast at dette er en erklæring
som kan påvirke fortolkningen av traktatens ordlyd.
Sigbjørn Gjelsvik (Sp) [12:00:57]: Jeg spurte om hva som
var EUs respons på denne erklæringen.
Det er vanlig innenfor EØS-retten
at en har en felleserklæring – på det tidspunktet en avgir – for
å ha en felles forståelse av hva som har vært avgitt. Det er også
vanlig å ha brevvekslinger mellom partene. Eksempelvis da EØS-avtalen
ble inngått, hadde vi en brevveksling om det som gikk på reguleringer
innenfor finanssektoren når det gjelder eierskap, der en fikk EU
til å gi uttrykk for at de reglene vi hadde – 10 pst.-regelen –
fortsatt kunne videreføres. Allikevel har Norge i ettertid – på
grunn av at EU har utviklet seg i dynamisk retning – måttet gi slipp
på disse reguleringene.
I dette tilfellet virker det som
om Norge ikke har sikret seg noen synspunkter fra EUs side i det
hele tatt – det er kun ensidig, på norsk basis, det som her er levert.
Er det riktig forstått, eller har en fått noen som helst slags vurderinger
og forpliktelser fra EU i denne saken?
Utenriksminister Ine M. Eriksen Søreide [12:01:50]: Jeg kan
i og for seg bare gjenta det jeg har sagt. Norge har avgitt en erklæring,
en erklæring som ikke er rettslig bindende, men som kan påvirke
fortolkningen av traktatens ordlyd, som kan være et tolkningsmoment
dersom det skulle oppstå en tvist. En tvist har ikke oppstått. Den
vil også legge føringer for norske posisjoner og norsk syn når det
gjelder omtale av framtidige EU-regelverk av betydning for energisektoren.
Vi mener fra norsk side det er en
viktig erklæring som er avgitt til EU, og den er avgitt i tråd med
det som var flertallets syn. I forhold til den bindende sedvaneretten som
Wien-konvensjonen lister opp, skal traktatens ordlyd forstås i den
sammenheng og kontekst den inngår i. Den er en del av konteksten,
den erklæringen som er avgitt fra Norge.
Presidenten: Dette
spørsmålet, frå representanten Cecilie Myrseth til fiskeriministeren,
vert teke opp av representanten Ruth Grung.
Ruth Grung (A) [12:03:14]: «For å få kontroll med bestanden
av leppefisk besluttet fiskeriministeren å lukke fisket tidligere
i år. Innstrammingene har rammet mange som har satset på leppefisket.
Ifølge FiskeribladetFiskaren 9. mai har adgangsbegrensningen også ført
til omsetting av kvoterettighetene. En fisker som selv fikk tildelt
kvote gratis, har lagt sin 5,5 meter lange plastbåt med tilhørende
kvote ut til salgs, og han hadde fått et bud på 1,35 millioner kroner.
Ser statsråden på dette som en utfordring
som må håndteres politisk?»
Statsråd Per Sandberg [12:03:54]: Som det har blitt sagt,
besluttet jeg 22. mars å lukke fisket etter leppefisk. Det er lett
å innrømme at det var en veldig vanskelig avgjørelse, nettopp fordi
den rammer alle som har drevet med fiske etter leppefisk. Og noen
blir rammet litt hardere enn andre. Men avgjørelsen var helt nødvendig
for å få kontroll med ressursuttaket og for å sikre lønnsomhet til
dem som fortsatt har adgang til fisket. Behovet for innstramninger
var åpenbart, da det har vært et altfor stort ressursuttak i dette
fiskeriet over flere år, og særlig i 2017. Mine advarsler kom også
ganske tidlig med hensyn til en eventuell lukking. Den faglige rådgivningen
for 2017 tilsa et uttak på 18 millioner fisk, men det faktiske uttaket
ble nesten 28 millioner. Det i seg selv tilsa at vi var nødt til
å ta noen grep.
Jeg har stor forståelse for at slike
innstramninger kan være krevende for aktørene, men det er viktig
å ha med seg at dette bidrar til større stabilitet og større forutsigbarhet
og dermed også sikrer inntektsgrunnlaget for dem som fortsatt får
lov til å delta.
Som jeg sa, var det ganske tidlig
klart at det måtte tas betydelige grep i reguleringen av fisket
etter leppefisk i 2018. Jeg ba derfor i september i fjor Fiskeridirektoratet om
å gjennomføre en skriftlig høring i løpet av høsten 2017. Høringen
var en grundig prosess, der ulike konsekvenser ble vurdert, og jeg
har tatt meg veldig god tid til å lytte til alle de ulike innspillene
som har kommet. Meningene til høringsinstansene var som ventet svært
ulike, og det var helt umulig å tilfredsstille alle. Men både Norges
Fiskarlag og Fiskeridirektoratet ga klare anbefalinger om å lukke
fisket, noe jeg etter en grundig vurdering sluttet meg til. I tråd
med praksis ved tidligere lukkinger prioriterte jeg fiskerne med
størst aktivitet i fisket etter leppefisk i kvalifiseringsårene.
Men også de prioriterte fiskerne
har måttet tåle en betydelig innstramning. For eksempel var fartøykvotene
i 2017, da alle kunne delta, 75 000 fisk, mens de i 2018 ble redusert
til 45 000 fisk – i lukket gruppe og med betydelig færre fartøy.
Når det gjelder omsettelighet av
leppefiskkvoter, vil jeg gjerne påpeke at fiskeriregelverket i relativt
lang tid har åpnet for en viss grad av omsettelighet av deltakeradganger
og kvoter i lukkede fiskerier.
Ruth Grung (A) [12:06:55]: Det er ingen som bestrider behovet
for å regulere og lukke fisket – det er måten det er gjort på. Fiskeribladet
omtaler på lederplass leppefiskreguleringen som ren parodi og sier
at myndighetene ikke har lært. I Dagens Næringsliv i dag vises det
til at staten gir bort gratis kvoter til 600–700 mill. kr helt uten
betingelser eller vilkår.
Det er litt spesielt når vi møter
unge. Jeg har møtt Nathanael Sjo fra Kvinnherad, 20 år gammel. I
fjor kjøpte han seg en båt, fikk støtte fra Innovasjon Norge, klarte å
ansette seks mann i arbeid som 20-åring og blir nå utelukket fra
å satse på fiske, samtidig som andre blir millionærer ved å omsette
fisken. Spørsmålet er: Vil ministeren innføre umiddelbart omsetningsforbud,
inndra kvoter og sørge for at unge får andre kriterier for å kvalifisere
seg til fisket?
Statsråd Per Sandberg [12:08:01]: Jeg må først få lov til
å si at jeg er enig med representanten i at dette er av politisk
betydning. Jeg vil likevel vise til at Solberg-regjeringen i 2015
la fram en egen lovproposisjon om akkurat dette spørsmålet, Prop.
88 L for 2014–2015. I denne proposisjonen ble nettopp alt dette
drøftet inngående – om i hvor stor utstrekning konsesjoner og deltakeradganger
bør underlegges omsettelighet. Dette forslaget fikk bred tilslutning
i dette hus, i Stortinget, med støtte fra Arbeiderpartiet. Det er
det som er lagt til grunn også når det gjelder å lukke fisket etter
leppefisk. Det at Arbeiderpartiet nå mener noe annet enn det de mente
i 2015, forstår og registrerer jeg, men jeg har fulgt samme praksis
som tidligere regjeringer når det gjelder å lukke fiske. I dette
tilfellet har det vært helt påkrevd å lukke fisket av hensyn til
bestanden.
Ruth Grung (A) [12:09:11]: Jeg gjentar: Det er ingen som
bestrider at det er behov for å lukke fisket. Det er måten det gjøres
på, der fellesskapets ressurser, statens eiendom, tildeles gratis,
slik at noen blir millionærer, mens andre, unge som har satset på
yrket – som det er bred politisk enighet om – får ødelagt framtiden
sin totalt. Det må være mulig å ta politiske grep, kutte ut at man
får lov til å omsette videre, se om man kan inndra kvoter som ikke
reelt er tatt i bruk, og gi til ungdom på 20 år. De har ikke mulighet
til å kvalifisere seg med de kravene, de bør få andre vilkår for
å kvalifisere seg for en framtid som fiskere. 35 ungdommer står
bak det kravet, og de har satset på fiske. Hvilke politiske grep
er det muligheter for, er mitt avsluttende spørsmål.
Statsråd Per Sandberg [12:10:02]: Jeg kan vanskelig se noen
fornuftig grunn til at vi skulle ha gjort noe særskilt unntak for
leppefisken når det brede flertallet på Stortinget, inklusiv Arbeiderpartiet,
i 2015 ble enige om hvilken grad av omsettelighet fiskekvoter skulle
ha. Det at Arbeiderpartiet nå i 2018 har endret politikk og endret
mening, registrerer jeg, men jeg la altså til grunn det brede flertallet
bak vedtaket som Stortinget gjorde i 2015, da jeg besluttet å lukke
omsettelighet av kvoter i fisket etter leppefisk.
Presidenten: Dette
spørsmålet, frå representanten Kari Henriksen til arbeids- og sosialministeren,
vil verta svara på av barne- og likestillingsministeren som rette vedkomande.
Kari Henriksen (A) [12:11:05]: «Jeg har fått en henvendelse
om en forelder med delt omsorg for tre barn. Den andre forelderen
har bidragsgjeld på ca. 60 000 kroner, har flytta langt bort og
krever delt dekning av reiseutgifter etter § 44 i barneloven. Parten
med daglig omsorg for barna sliter økonomisk, og det kan synes som
om loven er for svak når det gjelder rettigheter og plikter på dette
feltet. Eneste farbare vei er rettssak, noe som er dyrt og ytterligere
konfliktskapende.
Hvordan vil statsråden bidra til
en mer rettferdig løsning?»
Statsråd Linda C. Hofstad Helleland [12:11:42]: Foreldre
har plikt til å forsørge barna sine, også når de ikke bor sammen.
Mangler en bidragspliktig evne eller vilje til å betale barnebidrag,
vil det offentlige sikre barnets forsørgelse gjennom forskotteringsordningen
og kan tvangsinnkreve barnebidragene der vilkårene for det er oppfylt.
Reisekostnader ved samvær skal deles
forholdsmessig mellom foreldrene etter størrelsen på inntektene
deres. Den som har best økonomi, skal dekke den største andelen
av reiseutgiftene. 
Ved særlige tilfeller kan en annen fordeling foretas. Det felles
økonomiske ansvaret for reiseutgiftene understreker begge foreldrenes
ansvar for å bidra til at barnet har så god kontakt som mulig med
den barnet ikke bor sammen med.
Begge foreldrene er viktige omsorgspersoner
i barns liv og vet best hvilke ordninger som fungerer best for den
enkelte familie. Gjennom lovendringene i forrige periode la regjeringen
til rette for at begge foreldrene skal ha mulighet til å være likeverdige
omsorgspersoner. Blant annet ble varslingsfristen før flytting utvidet
fra seks uker til tre måneder, og det er innført nye regler og mekling
ved flytting og ved tvangsgjennomføring av samvær. Videre er innkrevingen
av tvangsbøter effektivisert. Alt dette legger til rette for et
godt samarbeid mellom foreldrene og etterlevelse av avgjørelser
om samvær til det beste for barnet.
I denne perioden vil regjeringen
i tråd med Jeløya-plattformen oppnevne et offentlig utvalg som skal
gjennomgå og modernisere barneloven, herunder vurdere bidragssystemets
utforming for likestilt foreldreskap, og gjennomgå barns rettigheter,
spesielt i et internasjonalt perspektiv. Et tema vil være om prinsippene
som ligger til grunn for ordningen i barneloven i dag, er i tråd
med samfunnsutviklingen og ivaretar hensynet til barnets beste på
en god måte.
Kari Henriksen (A) [12:13:57]: Det er en god redegjørelse
som statsråden gir over de gjeldende lovene og reglene. Men det
vi ser, er at barnefattigdommen bl.a. har økt under denne regjeringa,
fra 84 000 til 98 000 på bare to år, fra 2013 til 2015. Barn i familier
der det skjer økonomisk sabotasje, vil risikere å ende opp i barnefattigdom
fordi det blir vedvarende inntektstap.
Da vi behandlet barneloven i 2017,
foreslo Arbeiderpartiet å utrede alternative tvisteløsningsordninger
ved samlivsbrudd der barn er involvert. Det stemte høyreregjeringa
ned. Har statsråden tanker om hvilke andre virkemidler hun kan bruke,
inntil regjeringa får tilbakemelding fra dette utvalget om hva som
finnes? For det kan ta lang tid.
Statsråd Linda C. Hofstad Helleland [12:15:03]: Når vi setter
disse ekspertene i dette utvalget, er det fordi vi ønsker å få mer
kunnskap om hvordan foreldre i praksis skal oppleve et likestilt
foreldreskap. Samtidig som vi ivaretar rettighetene til foreldrene,
skal vi ivareta rettighetene til barnet. Det er derfor regjeringen
ønsker et sånt ekspertutvalg, for å gi oss et grunnlag, sånn at
vi kan iverksette de riktige tiltakene. Som representanten tar opp:
Hvordan kan vi forhindre at barn må bo i vedvarende lavinntektsfamilier?
Da er det en rekke andre tiltak vi må sette inn, som gratis fritidsaktiviteter
og reduserte kostnader for både SFO og barnehage. Det viktigste
er imidlertid at vi får foreldrene – og ikke minst innvandrermammaene
– ut i arbeid, for det ser vi er en stor grunn til at mange barn
lever i lavinntektsfamilier over tid.
Kari Henriksen (A) [12:16:12]: Det var ikke noe i svaret
som tilsa at det vil skje noe som helst før dette utvalget er ferdig,
og som sagt, det kan ta år og måneder. I en del situasjoner er det
sånn at Navs oppfølging av trekket som også statsråden viste til,
uteblir for disse familiene. Det skjer i varierende grad, men det
hender. Det betyr at store deler av inntektsgrunnlaget til en familie faller
bort enkelte måneder, noe som gjør selvforsørgelsen svært vanskelig
og uforutsigbar over tid. Hva vil ministeren gjøre for å følge opp,
sånn at Nav ikke setter familier i en situasjon der store deler
av livsgrunnlaget bortfaller? Er det sånn at statsråden nå vil vente
på utvalget før hun foretar seg noe som helst?
Statsråd Linda C. Hofstad Helleland [12:17:14]: Dette er
spørsmål som går mer på arbeids- og sosialministerens konstitusjonelle
ansvar enn mitt, særlig siden det er knyttet til utbetalinger fra
Nav.
Jeg vil understreke at begge foreldrene
har plikt til å bidra til forsørging av og utdanning for barnet,
etter deres økonomiske evne. Jeg vil også understreke at barnebidrag
er et privatrettslig anliggende, men dersom foreldrene ikke blir
enige, kan de be det offentlige, ved Nav, fastsette barnebidragene.
Det er jo nettopp for at vi skal
kunne ha mulighet til å iverksette tiltak og se på nye ordninger
som vil hjelpe disse barna og foreldrene, at vi setter ned et ekspertutvalg.
Hvis vi hadde hatt alle svarene, hadde det ikke vært noen grunn
til å sette ned et utvalg. Derfor er jeg i gang med å se på hvordan
vi best kan sikre et utvalg som kan gi oss de gode svarene som er
nødvendig.
Willfred Nordlund (Sp) [12:18:44]: Mitt spørsmål går til
forsvarsministeren.
«Forsvarsministeren mener det har blitt gjort
grundige vurderinger rundt rullebanesystemet på Evenes i forkant
av den politiske behandlingen av to langtidsplaner. I tillegg har
det blitt utarbeidet en konseptvalgutredning for Evenes, om en kan
kalle utredningen for dette, som har vært underlagt ekstern kvalitetssikring. Avinor
skal ha vært en viktig bidragsyter i dette arbeidet.
Er det riktig at det ikke er behov
for oppgradering av banesystemet, og kan statsråden redegjøre for
disse vurderingene?»
Statsråd Frank Bakke-Jensen [12:18:57]: Ved etablering av
Evenes som base for maritime patruljefly og framskutte kampfly er
det ikke behov for oppgradering av banesystemet på Evenes ut over
reetablering av banebelysning og oppsamling av avisingskjemikalier.
Som representanten påpeker, er det
gjort grundige vurderinger rundt rullebanesystemet på Evenes, både
i forkant av den politiske behandlingen av langtidsplanen i 2012,
under daværende regjering, og i 2016. I tillegg har det blitt utarbeidet
en konseptvalgutredning – som er en konseptvalgutredning
– for Evenes, og den er i tillegg kvalitetssikret eksternt. Verken
i langtidsplanarbeidet eller i konseptvalgutredningen er det avdekket behov
for oppgradering av banesystemet på Evenes. Eksperter fra Avinor,
Forsvarsmateriell, Forsvaret og Forsvarsbygg har alle bidratt til
disse vurderingene.
Som mange andre flyplasser i Norge,
herunder Bodø, har Evenes avvik i forhold til internasjonale standarder. Kritikerne
til etableringen på Evenes har hevdet at avstanden mellom rullebanen
og den parallelle taksebanen vil medføre samtidighetsutfordringer,
men samtidighet blir i de aller fleste tilfellene bare en teoretisk problemstilling.
Evenes har i dag relativt lite trafikk sammenlignet med andre lufthavner.
Selv med maritime patruljefly og framskutte kampfly, i tillegg til
den forventede økningen i sivil flytrafikk, vil antallet flybevegelser
fortsatt ligge betydelig under maks kapasitet.
Avinor vurderer den planlagte trafikkavviklingen
av både sivil og militær trafikk på Evenes som uproblematisk. Aktivitetsnivået
på Evenes var om lag 40 flybevegelser i døgnet i 2017. Ifølge Avinor
er kapasiteten i eksisterende banesystem på Evenes 25 flybevegelser
i timen. Det totale antallet flybevegelser i topptimen forventes under
normale forhold å ligge på godt under halvparten av dette. Kapasiteten
til banesystemet på Evenes lufthavn ligger således godt over framtidig
planlagt aktivitet.
Willfred Nordlund (Sp) [12:21:05]: Jeg takker for svaret,
men jeg må jo stille spørsmål ved om statsråden er riktig informert,
for i brev av 8. august 2017 skriver Avinor følgende:
«Levetidstidskostnader bør også
omfatte banesystem og infrastruktur som brukes av QRA og MPA. Det
vil være behov for vesentlig oppgradering av spesielt parallell
taksebane de neste 10 årene.»
Nå står altså statsråden her og
sier at det ikke er behov for noe oppgradering, før han så skyndte
seg å si at det jo vil være behov for banelys og oppsamling av avisingskjemikalier.
Men statsråden var ikke inne på den henvendelsen som Avinor har
gjort til departementet, nemlig at det altså er «behov for vesentlig
oppgradering spesielt parallell taksebane de neste 10 årene». Og
det står i motstrid til det statsråden nå sier, og det som statsråden
i flere skriftlige svar – på spørsmål fra undertegnede – har opplyst
om.
Så da spør jeg igjen: Er det slik
at det ikke er behov for vesentlig oppgradering av banesystemet
på Evenes ved etablering av QRA og MPA i framtiden?
Statsråd Frank Bakke-Jensen [12:22:14]: Det har vært mange
spørsmål i denne saken. Det har foreligget en påstand om at man
må etablere en nødrullebane på Evenes. Det er bakgrunnen for en
del av de diskusjonene som har vært. Da man vurderte Evenes som
enebase for jagerflyene våre, var det krav om en nødrullebane. Når
Evenes har fått status som en QRA-base, er det altså ikke behov
for en nødrullebane.
Regjeringen legger vedtaket fra
2012 til grunn for utvikling av framskutt operasjonsbase for kampfly
på Evenes flystasjon. I forkant av vedtaket i 2012 ble det gjort kapasitetsvurderinger
knyttet til rullebanesystemet på Evenes. Vurderingene konkluderte
med at det ikke var nødvendig å etablere nødrullebane for en framskutt operasjonsbase
for kampfly; det var kun dersom man ville etablere kampflybasen
på Evenes.
Så er det slik at den taksebanen
som er der oppe, kan brukes som en nødrullebane med den aktiviteten
som skal være, og det er tatt med i de beregningene vi har lagt fram.
Willfred Nordlund (Sp) [12:23:13]: Jeg oppfattet fortsatt
ikke at statsråden svarte på spørsmålet. Spørsmålet var om det foreligger
behov for vesentlig oppgradering. Det mener Avinor det gjør, og
jeg registrerer at statsråden mener at det ikke gjør det. Det hadde
vært en fordel om Stortinget ble gjort oppmerksom på hva som faktisk
var de reelle forholdene i denne saken. Jeg registrerer at statsråden
gjemmer seg bak nødrullebane, men det er ikke slik, slik jeg har
oppfattet det, at det er nødrullebane Avinor viser til når de sier
at det vil være behov for vesentlig oppgradering, av bl.a. taksebanen,
de neste ti årene.
Så jeg stiller spørsmålet på nytt:
Er det slik at statsråden kan garantere at det ikke vil være behov
for vesentlig oppgradering av banesystemet på Evenes, ut over det
som statsråden allerede har vært inne på, forutsetningene om at
vi ikke skal ha nødrullebane, og banelys og avisingssystem, samt
bremsewiresystem – hvis jeg ikke husker feil – som statsråden ikke
nevnte? Kan statsråden garantere for at det ikke skal være noe vesentlig oppgraderingsbehov
av banesystemet på Evenes de neste ti årene?
Statsråd Frank Bakke-Jensen [12:24:14]: Avinor har vært involvert
i arbeidet med konseptvalgutredningen på Evenes. Det er også eksternt
kvalitetssikret. Vi mener at de forutsetninger som ligger i den,
i de planene som er jobbet fram, i samarbeid med Forsvarsbygg og
Avinor, er riktige. Kvalitetssikringen viser at de planene vi har
lagt, holder mål. Da forutsetter jeg at de kostnadene som skal ligge
inne i prosjektet også for framtiden, er tatt med i den prosessen
som har vært.
Presidenten: Neste
spørsmål er frå representanten Trygve Slagsvold Vedum til klima-
og miljøministeren. Presidenten kan ikkje sjå at representanten
er til stades. Då byter me om på rekkjefølgja og tek neste spørsmål.
Frå representanten Sandra Borch
til klima- og miljøministeren:
«Jeg viser til brev datert 24. april 2018
fra Miljødirektoratet. Her står det blant annet at fylkesmennene
må gjøre vurderinger av skadefelling av streifulver som dukker opp
utenfor ulvesona i forkant av beitesesongen. Det står at fylkene
må avklare individenes genetiske status i forkant av fellingsforsøk.
Hvordan tenker statsråden en i praksis
skal sjekke genetisk status, og vil dette påvirke tiden det tar
fra skade oppstår til fellingstillatelse kan gis?»
Presidenten: Dette
spørsmålet er trekt tilbake.
Jan Bøhler (A) [12:25:54]: Jeg vil gjerne stille følgende
spørsmål til justis-, beredskaps og innvandringsministeren:
«Da undertegnede tok opp den svært urovekkende konseptutredningen
fra Direktoratet for samfunnssikkerhet og sivilt beredskap om tilfluktsromsituasjonen
i Norge i Stortinget 3. mai 2017, svarte justis- og beredskapsministeren
blant annet i VG samme dag at 'Så snart høringsrunden er over, må
vi se på hvilke tiltak som må settes i verk for å forbedre situasjonen
[...]'. Det er nå kommet et statsbudsjett og et revidert budsjett
siden den gang.
Når vil regjeringen legge fram tiltak
for å ruste opp tilfluktsrommene?»
Statsråd Tor Mikkel Wara [12:26:38]: Tilfluktsrom er beskyttelsesrom
som skal verne befolkningen mot skader, primært ved væpnet konflikt.
I Norge har vi i dag om lag 600 offentlige tilfluktsrom. Dette tilsvarer 300 000
plasser. I tillegg har vi 19 500 private tilfluktsrom med 2 320 000
plasser. Dette tilsvarer en dekningsgrad på rundt 50 pst. av befolkningen.
I mange år har opprustning og vedlikehold
av tilfluktsrom ikke vært høyt prioritert. Tilfluktsromordningen
har store mangler, spesielt på tre områder:
den
fysiske og mekaniske tilstanden på rommene
planverk
for klargjøring og drift
ivaretakelse,
vedlikehold og drift i fredstid og under beredskap
Det er Sivilforsvarets oppgave å
føre tilstandskontroll med tilfluktsrommene, og nylig gjennomførte
Sivilforsvaret i Rogaland en øvelse hvor formålet var å øve på å drifte
et tilfluktsrom. Dagens sikkerhetspolitiske situasjon og endrede
risiko- og sårbarhetsbilde innebærer at vi må endre våre prioriteringer
knyttet til tilfluktsrommene.
I motsetning til en tradisjonell
væpnet konflikt vil et eventuelt terroranslag, med bruk av giftige
gasser, virus, radioaktiv stråling m.m., sannsynligvis ikke bli
varslet på forhånd. De aller fleste tilfluktsrom benyttes i det daglige
til annen virksomhet, som lagring og lignende. Tilfluktsrommene
vil derfor være vanskelig å ta i bruk ved hendelser som inntrer
uten varsel. Samtidig tyder anbefalinger fra våre fagetater på at
den tradisjonelle tenkningen om bl.a. plassering og oppbygging av
tilfluktsrom er noe utdatert.
Tidligere ble tilfluktsrommene bygget
i nærheten av militære objekter. En eventuell væpnet konflikt i
dag vil mest sannsynlig være geografisk begrenset, intensiv og rettet
mot militære og sivile nøkkelmål. I Norge bør man derfor vurdere
å rette ressursene mot beskyttelsestiltakene nær disse nøkkelmålene
og strategisk viktige områder – det vi kaller et modernisert sonekonsept.
Spørsmålet om tilfluktsrom er også
en del av en større kontekst – hvilke sivile beskyttelsestiltak
vi bør ha. I dag er det særlig tre beskyttelsestiltak som er relevante: varsling,
evakuering og tilfluktsrom. Spørsmålet om sivile beskyttelsestiltak
er også en viktig problemstilling for det totale forsvaret av Norge.
På oppdrag fra Justis- og beredskapsdepartementet iverksatte
Direktoratet for samfunnssikkerhet og beredskap, DSB, en sivilforsvarsstudie
som gir anbefalinger om hvilket sivilforsvar og hvilke sivile beskyttelsestiltak Norge
skal ha i framtiden. Studien ble gjennomført som et prosjekt i DSB
og fikk form som konseptutredning. Rapporten ble overrakt justis-
og beredskapsministeren 14. juli 2016. Konseptutredningen har vært
på seks måneders høring. Departementet ba DSB om å sammenstille
høringsuttalelsene innen 1. desember 2017 og oversende en tilråding
til Justisdepartementet. Tilrådingen er nå til behandling i Justisdepartementet.
Regjeringen vil derfor legge fram saken for Stortinget på egnet måte
når den er vurdert grundig og sett i sammenheng med budsjettprioriteringer
for øvrig.
Jan Bøhler (A) [12:29:40]: Jeg takker for svaret, som jeg
dessverre må si ikke var bare beroligende. Trusselbildet i verden
i dag er jo preget av at både stater og terrororganisasjoner legger
opp til å forberede anslag mot sivilbefolkningen for å spre frykt,
for å lamme stater og for å gjøre at man kaster kortene fordi så
mange mennesker rammes. Da er det klart at det er fare for den typen
angrep statsråden omtalte – kjemiske angrep, gassangrep, radioaktive
angrep, virus osv. Da beskyttelsesloven sist ble behandlet, jeg
tror det var i 2010, vedtok Stortinget at vi fortsatt skal ha tilfluktsrom,
og at de da må oppdateres. Det er en rekke ting som må på plass
for at de skal kunne beskytte mot slike angrep. Det er ikke lett
å si til befolkningen i f.eks. Oslo at det kun er rundt bestemte
mål man skal ha reell tilgang til tilfluktsrom. Det er en sterk
vending i saken hvis det er det statsråden vil legge opp til.
Statsråd Tor Mikkel Wara [12:30:48]: Det vi legger opp til,
er å gjøre et grundig arbeid med dette. Som jeg påpeker, og som
representanten også sier, er det en endring i trusselbildet og sikkerhetsbildet
fra den gangen man bygde tilfluktsrom tidligere, og man var pålagt også
å bygge for private. Det at ting er endret, betyr at man rett og
slett må se om man skal ha de samme tilfluktsrommene på samme måte
og ruste opp disse. Det vi egentlig legger opp til nå, er å gjøre
dette grundig og skikkelig. Derfor har vi bedt om høring om utredningen.
Vi sammenstiller nå høringsuttalelsene, og vi har fått dem til vurdering.
Jeg vil samtidig minne om at vi også har et totalforsvarsprogram
på gang, som skal avsluttes i 2020.
Men det er nettopp endringene i
samfunnet som gjør at vi kanskje må tenke annerledes rundt konseptet,
om hvor man bygger, og om hvordan man organiserer. Men det er liten
vits i bare å bruke penger på det samme gamle konseptet. Vi må modernisere
det før tilfluktsrommene rustes opp.
Jan Bøhler (A) [12:31:50]: Takk for svaret. Det var en veldig
dramatisk rapport som kom om at de private som har ansvaret for
flesteparten av tilfluktsrommene, ikke var klar over ansvaret sitt,
om at det ikke fantes en beredskapsstyrke til å gjøre i stand tilfluktsrommene, og
om at utstyret ikke var hensiktsmessig når det gjelder å gi reell
beskyttelse. Det er veldig alvorlige ting som lå i rapporten som
var på høring i fjor.
Det er viktig at regjeringen håndterer
dette så raskt som mulig. Et spørsmål jeg da har når det gjelder
finansiering av tiltakene, som selvsagt vil være kostnadskrevende,
gjelder ordningen med frikjøpsmidler. I 1998 kom en ordning hvor
man kunne slippe å bygge tilfluktsrom i nye bygg, og det skulle
i stedet avsettes midler på en låst konto, som kalles frikjøpsmidler.
Spørsmålet mitt er hvordan pengene
på den låste kontoen er brukt, om statsråden kjenner til ordningen, og
hvordan han tenker rundt bruken av den ved finansiering av løsninger
her.
Statsråd Tor Mikkel Wara [12:33:00]: Det spørsmålet må jeg
få lov til å komme tilbake til. Det klarer jeg ikke å besvare på
stående fot. Men det er riktig at det var en endring som kom. Når
vi nå går gjennom hele konseptet, er det for å se både på alle økonomiske
sider og på lovgivningen rundt dette.
Jeg er enig med representanten i
at det var bekymringsfullt, og at det er et spørsmål både om opprustning, om
forståelse og om at også de private vet hvilket ansvar de har. Dette
er nok et resultat av at man etter Berlinmurens fall hadde lav forståelse
for beredskap generelt i befolkningen. Men regjeringen gjør nå veldig
mye for å påpeke at vi må heve beredskapen, og vi må på mange måter
se dette i et annet lys. Alt var ikke bare bra etter Berlinmurens
fall. Men det er en annen type trussel, noe som gjør at man må bruke
tid på å studere dette ordentlig.
Frå representanten Trygve Slagsvold
Vedum til klima- og miljøministeren:
«Klima- og miljødepartementet sendte i april
ut et brev til Miljødirektoratet, alle landets fylkesmenn og de åtte
regionale rovviltnemndene, der departementet ber Miljødirektoratet
om 'så langt det er mulig avklare individenes genetiske status i
forkant av fellingsforsøk'.
Hvorfor er det gitt løyve til en
skadefelling i deler av Akershus og Oppland, mens man har avslått
søknad om skadefelling på Tynset med begrunnelse i at man først må
avklare ulvens DNA?»
Presidenten: Dette
spørsmålet fell bort, då spørjaren framleis ikkje er til stades.
Presidenten vil beklaga overfor statsråden, som sikkert har gode
svar, men dei må nok representanten og me andre venta med å få.
Dermed er sak nr. 2 ferdighandsama.
Referat
Presidenten: Det
ligg ikkje føre noko referat.
Dermed er dagens kart ferdighandsama.
Ber nokon om ordet etter forretningsordenens
§ 54 før møtet vert heva? – Møtet er heva.

Møtet slutt kl. 12.35.
StortingetPostboks 1700 Sentrum0026 Oslopostmottak@stortinget.noSentralbord: 23 31 30 50
Ansvarlig redaktør: Siv NordrumNettredaktør: Lars Henie Barstadweb@stortinget.no